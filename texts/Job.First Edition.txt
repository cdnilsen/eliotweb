1.1 Na mo wosketomp ut ohkeit Uz, noh ussowesu Job, kah noh wosketomp pannuppeyeu8, kah sampwesu, kah noh quoshont Goduh, kah ahqueteau matcheseonk.
1.2 Kah nekitteauau nesausuktahsuoh wunnaumonuh, kah nishuoh wuttaunoh.
1.3 Kah wonk wunneetasseumoh nesausuktahshe muttannonganogkussuog shepsog, kah nishwudt muttannonganogkussuog camelsog, kah napanna tahshe pasuk88og yoakse oxenog, kah napanna tahshe pasuk88og squoshimwe assesog, kah ahche missi wutteashiyeu8onk, newaj yeuoh wosketomp anu8ken8mau wame wutcheks[ú]ie wosketompuh.
1.4 Kah wunnaumonuh moncheoh, wewetuóm[u]emishadtup8og, nish noh pasuk ukkesukodtum, kah ann8team8og kah wehkomaog nishnoh wetompassuoh, weeche ummetseumonaóont kah 8tattam8monaóont.
1.5 Kah niyeup, mishadtup8e kesukodtash n8tshik, neit Job ann8team8 nah 8neetupanatamwaheonat, kah nompoáeomohkeu, kah mag8 chikohtáe mag8ongash, neadtahsinit wame, newutc
1.6 Kah na mo kesukod, wunnaumonuh God paáhettit wunneepauinneaóont ut anaquabit Jehovah, kah wonk mattannit ukkenugke peyaomuh.
1.7 Kah Jehovah unnau mattannitt8, toh k8mun? keit mattannit namp8hamauau Jehovah, kah n8wau, wutch popomushonat ohkeit, kah wutch na ut ahaúhsukqueón[u]t.
1.8 Kah Jehovah unnau mattannitt8, sun kenatwanum nuttinneum Job, newutche wanne howan wuttinnauoh ut ohkeit, pannuppeyeu8 kah sampweyeu8 wosketomp, noh quoshunt Godoh, kah ahqueteóou matcheseonk?
1.9 Neit Satan namp8hamauau Jehovah, kah n8wau, sun Job qushau manitt8 wutch monteag?
1.10 Sunnummatta k8wéeninneútauoh, kah weenu wekit, kah wéene wame ne ahtunk nish noh wutch? k8nantam wunnetchegane anakausuonk, kah wunnetaseumoh nano monaoh ut ohkeit.
1.11 Qut yeuyeu summagunush kenutcheg, kah mussunish wame ne ahtunk, kah pish kummattanamuk ut anaquabean.
1.12 Kah Jehovah unnau mattannitto, kusseh, wame ne ohtunk, ohteau ut kummenuhkesuonganit, qut webe nehenwonche wuhhog, noh en summagunuhkon kenutcheg, neit mattannit sohham wutch anaquabit Jehovah.
1.13 Kah nô kesukod wunnaumonuh kah wuttaunoh appuoh, metsuog kah wuttattamwog wine, wunohtonukquss8oh wekit.
1.14 Kah na uppeyon ann8naen Jobut, kah n8wau, oxinog anaskhamwog kah assesog, noh kishke tanodtupp8og.
1.15 Kah Sabeansog ukquentauóuh, kah ummonchanóuh: nux kah nag nusháog kittinneumoh nashpe en kenag togkodteg, kah webe nen nussu nuppohquohham, kuttinnunat.
1.16 Ash pam8adt, onkatog wonk peyau, kah n8wau, wunn8tom God penuhshau wutch kesukqut, kah mahchikkuswau shepsoh, kah wuttinneumuneuh, kah ummohtupánuh, kah webe nen nussu nuppohquohham, kuttinunat.
1.17 Ash pam8adt, onkatog wonk peyau, kah n8wau, Caldeansog nishwe chipwusháheáog, kah quentauáog camelsoh, kah ummonchanouh, nux kah nusháog wuttinneumuneah, nashpe a[n] kenag togkodteg, kah webe nen nussu nuppohquohham, kuttinunat.
1.18 Ash pam8adt, onkatog wonk peyau, kah n8wau, kenaumonog kah kuttaunog, metsuog kah wuttattamwog ut mohtommeginitche wunohtonukquss8oh wekit.
1.19 Kah kusseh, na 8mun mishéhtash wutch touohkomukquiyeu, kah togkodtam yaue naiyag wetu, kah wunuhkunkongquneau wuskenúog, kah nag nupp8og, kah nen webe nussu nuppohquohham kuttinunat.
1.20 Neit Job neepau, kah nehnegukom wuthogk8onk, kah m8sum uppuhkuk, kah penuhshau ut ohkekontu, kah wowussummúau,
1.21 Kah n8wau, nupposke sohhamup wutch nokas wut[ô]ontomukqut, kah pish wonk poskeu nukqushkem: Jehovah ummágun, kah Jehovah wonk wutamaunumun, wunnanittamunach 8wesuonk Jehovah.
1.22 Yeu ut wame matta Job matchesu, asuh matta mattammag8e mach[e]nóou God.
2.1 Wonk nô kesukod wunnaumonuh God, nag peyaog wunneepauinneaóut anaquabit Jehovah, kah mattannit wonk ukkenugke peyaonuh, neepauinneat anaquabit Jehovah.
2.2 Kah Jehovah unnau mattannitt8, toh k8mun? kah mattannit namp8hamauau Jehovah, wutch popomushonat ohke kah wutch na ut aôhsuhqueónat.
2.3 Kah Lord unnau mattannitt8, sun kenatwánum nuttinneum Job? wanne howan wuttinnauoh ohkeit, pannuppeyeue kah sampweuseáe wosketomp, noh qushont Goduh, kah ahqueteau machuk, kah ashpumme menuhkenum wussampweteahaonk, tôkonogque, kenupweshasin ayeuuhkonittue wutche nagum, nummisseashqunneat tahn8che.
2.4 Kah mattannit namp8hamauau Jehovah, kah n8wau, matuhquab wutch matuhquab: nux, wame ne wosketomp ahtunk ne ummagun wutch uppomantamóonk.
2.5 Qut summagunash yeuyeu kenutcheg, kah mussunnumau wuskon kah 8weyaus, kah pish kummat[à]numuk ut unaquabean.
2.6 Kah Jehovah unnau mattannitt8, kusseh, noh appu kenutcheganit, qut webe wadchansh uppomantamóonk.
2.7 Neit Satan sohham wutch anaquabit Jehovah, kah togkomau Joboh nashpe unkque kechésuongash, wutch agwe wussetut, pajeh kodtontupont.
2.8 Kah nemunum kodchukishk, wutchékuhwhónat wuhhogkuh: kah appu pukquekontu.
2.9 Neit ummittamwussoh unnuk, Sun ash kuppumme wadcha[n]um kussamwutteaháonk? matánum God, kah nupush.
2.10 Qut wuttinuh kutogk8wam howaeu, mattammagwe mittamwossis keket8kont: teaguas? sun woh nutattumúnum wanegik wutch wunnutcheganit God, kah sunnummatta woh kutattumunumómun machuk? yeu ut wame, Job matta matchesu nashpe wussissitt8nash.
2.11 Neit Job nishúoh weetompoh, n8tamw[é]hettit wame yeu machuk wunuhkukkongqun, nag peyaog nish noh pasuk wutch nehenwonche wutayeuonganit: Eliphaz wut-Temanit, kah Bildad wus-Shuhit, kah Zophar wun-Naamathit: newutche nag miáe kuhk8wáog uppey[o]naóont onk woh weetomatam8móuh, kah 8weekontamwáheónaóont.
2.12 Kah noadtut anaquaéhettit, kah matta 8wahéouh, mishont8wae mauog, k[á]h nag nish noh pasuk nehnegikkomwog wuthogh8ongash kah pepeonteáog puppissi uppu[h]kuk8óut nogque en kesukqut.
2.13 Neit 8weetappumóuh ut ohkekontu, nesausuk tahshikquinne, kah nesausuk tahshinash nukonash, kah wanne howan wuttinuh kutt8onk: newutche naumwog wutuhquanumóonk missi.
3.1 Machche yeu n nag, Job wohshinum wutt8n, kah matantam ukkesukodtum.
3.2 Kah Job kutt8, kah n8wau,
3.3 Ne kesukod nupp8m8utch, neadt nékéâus, kah nukkon, neadt n8womokus, mukkutchouks wompequain.
3.4 Ne kesukod pohkenaitch, tohhen tupontogitch God wutch waabu, wequai wóhsum8kitch.
3.5 Pohkenai, kai wutónkauóhtom nupp8onk, nishketeaum8utch, mahtokqs ayeum8utch, ummoésuonk kesukod wabesutauóm8utch.
3.6 Papaume ne nohkog, pohkenai nukuhkom8m8utch, ahque weetshonch kodtum8e kesukodtut, ahque peyom8utch neanogkemut nepâuzsaog.
3.7 Kusseh, ne nukon nussiyeum8utch, weekontamwe wadtauatonkqussuonk nô peyaum8úhkutch.
3.8 Nag matánumunach mattannitogig kesukod, neg pokodche tohshinukeg ummauongan8.
3.9 Anogqsog ne wanonk88k pohkenayeuhettich, natauwompattam8m8utch wequai, qut matteagwunnú8utch, kah naum8m8uhkitch idchuwompan.
3.10 Newutche matta kuppohham8mun8 wutôontomukque squontamash, kah matta ahtautauómun8 unkquanumóonk wutch nuskesukqut.
3.11 Tohwutch mo nupp8wós wutch wutôontomukqut? tohwutch mo mauchish nâshâôus, sohhamon wutch menogkussit.
3.12 Tohwutch mukkuttukquog mat wuttamhéhettégish? asuh tohwaj mohpanaganú8gus woh nunn8nunat?
3.13 Newutche yeuyeu woh nutchequnussin, kah woh nutchequnap, woh nukkouem, neit woh nutanwôsin.
3.14 Weeche ketass8tamwog, kah ken8nuwaenuog ut ohkeit, neg touishinne ayeuongash ayimauoncheg, wuhhogkauh.
3.15 Asuh weeche sontimosog neg ohtunkig gold, neg nomwohtunkig week8out silver.
3.16 Asuh onatuh adohtôsik n8netuonk, matta woh nutappu. onatuh mukkies mat na naum8g wequai.
3.17 Na uttit matchet8wog wohkukquoshin 8tamehpunohteaongan8: kah na wuttit sauunnumuneau anwôsinwog.
3.18 Kobshakinnutcheg moaeu anwosinwog matta n8tam8og 8wadtauatonkqussuonk sunnukkutchohh8en.
3.19 Papeississitcheg & matikenukeg na wutapineau, kah wuttinneumun chipappu wutch wussontimomut.
3.20 Toh waj wequai aninnumauit noh onkuppunadt, kah keteaonk noh wesogukketeahogkounit?
3.21 Noh ashkh8k nupp8onk, qut matta ohtano, kah 8wonukkontamunnau, anue onk nish adahtôe nompak8unash
3.22 Neg m8cheke weekontogig, kah muskouanatamwog namehteauehettit weenohke?
3.23 Toh waj wosketomp aninnumauit wequai, noh ummay aduhtôsik, kah noh God wéeninneutauont?
3.24 Newutche nummishanam8onk peyaum8, ash mameetseop, kah nummauongash sokemoash onatuh nippeash,
3.25 Newutche ne m8cheke quohtamomp nunnuhkukkongqun: kah ne quohtamomp nuppeyoqun.
3.26 Matta mo n8niyeuh, asuh matta nutanwohsin8p, kah matta nutchequnappeup: qut onch wutamehpunaok peyom8.
4.1 Neit Eliphaz wut-Temanite namp8ham kah n8wau.
4.2 N8che keket8kauunog, sun woh kutunkquanum? qut howan woh kohchittohhontog keket8kon?
4.3 Kusseh, kukkuhk8tomau monaog, kah kummenuhkehteuh n8chumwi menutchegash. 
4.4 Kukkutt8wongash wuttahshinukquinash noh panshont, kah kummenuhkeh n8chumwe mukkuttukquog.
4.5 Qut yeuyeu kenuhkukkunkqun, kah kussauunum, kummussunukqun, kah k8tamehpunam.
4.6 Sunnummatta yeu k8wabissuo[n]k k8t8n[a]tam8onk, kussampweusseae mayash, kah kutannoôsuonk?
4.7 Mehquontash k8wehquetumoush, howan on[X]uppunadt, mat woshkhuog: asuh uttoh ut sampweusseaenuog tummuswoneau?
4.8 Neane naumomp, neg anaskohkogig matcheseonk, kah ohketeacheg panneseonk, nenan ukkepunumuneau. 
4.9 Nashpe wunnashaonk God paguanog kah nashpe wutchan8e nasháonk mohtupaeog.
4.10 Owodtauatonkqussuonk qunnonou, kah 8wodtauatonkqussuonk uhqueneunkque qunnonou, kah weepitt88ash wushke qunnon8og pokshaash.
4.11 Nukkone qunnonou nupp8 wutche quenauwehik8onk ne woh nashoncheh, kah menuhke wushkoshimwe quñon8og, naswayeuog.
4.12 Kah ne teag nukkeme paudtontean, kah nehtauog wutogguhse attumunumun.
4.13 Anantaman nashpe nukonae monomansuonk, kussukkoueonk nohkukauoncheh wosketompuh.
4.14 Wabesuonk nunnuhkukunk, nunnukshaonk ne wame nushkonash nanakushahtauom8uk.
4.15 Neit nashauonk pomushau anaquabeh, n8weshuwussuwongash neepattaásh.
4.16 Chequnikkompau, qut matta n8wahteoon neanussit: unnunneukontunk appeup anaquabeh, chequnappuonk ohtóp, kah nunn8tam wadtauatonkqussuonk.
4.17 Nupp8e wosketomp, sun woh anue sampweussumau Godoh sun woh wosketomp anue pahkeseumau kezhukqutcheh.
4.18 Kusseh, wanne pabahtanumo8 wuttinneumoh, kah wut-Angelsumoh ogquontamauau mattamm[a]g8onk.
4.19 Uttoh en ogguhse nah apinutcheh, man8nechikkomukqut: noh ukquenohtogkum ohteau puppissiyeuut, neg negonne sukqushanutcheg onk nóh eechonum.
4.20 Neg pagwanoog wutch nompoaeu pajeh wunnonk8ut, nag micheme nupp8og, wanne howa wunnanauanum8h.
4.21 Nag 8neetuongan8 ne apetunkquehettit, sunnummatta amaemun8? nag nupp8og, kah wanne 8waantam8onganeog.
5.1 Yeuyeu wehkom, tohneit woh howan namp8hamunkquean, kah howae waneetupanatogig monunneauadt.
5.2 Newutche musquanittam8onk nushau mattammagwoh: kah ishkau8nittuonk nushau ass8tuoh.
5.3 Nunnauomp ass8tuog 8wadchubuk8og, qut teanuk nummatantamup wutayeuonk.
5.4 Wunneechanoh na8sukomwog wutch wadchanittuonganit, kah nag sukqutchahoog ut squontamut, kah matta howan uppohquohwhunuh.
5.5 Wuttinnauwontam kodtupp8 mahchipwun, kah 8tinnumun asinnekóussehtu, kah mukk8kinnuwaen qusseashk8 8weenauwetuongan8.
5.6 Tohkonogque unkquanum8onk matta sohham8mun8k puppissiyeuut, kah wuttamehpunaonk matta sohham8mun8 ohkeit.
5.7 Qut onch wosketomp en neetu wuttamehpunnaonganit onatuh chikinásog ashpsháhettit.
5.8 Woh nunnatinneah God, kah nutattush God nuttinniyeuonk.
5.9 Noh asit môgagish, kah matta woh namehteauunash monchanatamweyeu8kish, nish matta woh ogketam8unash.
5.10 Noh sokanonukóntog ohke, kah ann8tam nippeash ut ohteukontu.
5.11 Wutushpashónat neh agwapinitcheh: onk yeug mógig woh misheheáog en wunniyeuonganit.
5.12 Penushadtáhtoh uppogkodtantam8ongash as8kekodteamoen, newaj wunnutchegan8 n8núnnum8m8uk ussém8ut ne kod ussém8uk.
5.13 Wuttohqunau waantamwoh ut wutas8kekodteamowonganit: kah ukken8suwaonk chenauausu adchéchequáumôhshau.
5.14 Unnómasháog pohkenáhtu kesukodáe, kah nahnatt8numwog puhshequáe, onatuh nohkog.
5.15 Qut wadchanau matchetuog wutch togkodteganit, wutch wutt8n8óut, kah wutch wunnutcheganit manuhkesit.
5.16 Ne wuttinne matcheku annoósin, kah matcheseonk kuppuhham wutt8n.
5.17 Kusseh, wunniyeu wosketomp neh God sasamatahwhoncheh: newutche ahque sekeneash wussasamatahh8waonk wame Manuhkesit.
5.18 Newutche kechesuáhuau, kah wuttittipapinun: n8chumwehtahh8au, kah wunnutchegash wunnetskehteauunin.
5.19 Pish kuppohquohwhunuk ut nequtta tahshe wuttaméhpunnaonganit, nux, nesausuk tahshit, machuk matta pish kummissunuk8.
5.20 Mashagquok, pish kuppohquohwhunuk wutch nupp8wonganit: kah ayeuwuttimug, wutch ummenuhkesuonganit togkodteg.
5.21 Pish kutadtashik wutch meenane sasamatahwhuttuonganit: kah matta pish k8wabesu paguanuonk peyaum8uk.
5.22 Pish kutáhanehtam paguanuonk kah mashagqunneáonk: kah matta pish kukqushoh ohkée puppinashimwog.
5.23 Newutche pish k8n8wontam ohteuhkone qussukquanash: kah ohteakóne puppinashimwog, pish k8nohteaómukquog.
5.24 Kah pish k8wahteoh, kutayeuonk pish wunohteóm8, kah pish kenátauwohto kutayeuonk, kah matta pish kummatchesu.
5.25 Kah pish wonk k8wahteoh, k8skannemuneog pish monáog, kah kutontseonk onatuh moskehtuash ut ohkeit.
5.26 Pish kuppeyam k8weenohkit k8nenukkuhquiinneat, onatuh weatchiminnée shok ut wututt8chéiyeumut. 
5.27 Kusseh, yeu, nunnatinneakontamunan, nnih, n8tash, kah wahteaush wutch kuhhogkat.
6.1 Qut Job namp8ham kah n8wau,
6.2 Woi napéhnont nunneuantam8onk pannuppe quttompagh8tómuk, ut nutunkquanum8onk moáe tahshinumuk ut qutompagh8teganit.
6.3 Newutche yeuyeu, woh ánue tuhkequan onk ketahhane nagunt, newaj nukkutt8wongash misseashkumup.
6.4 Newutche kôuhquodtash wame masugkenuk nutappehtunkqunash, ne unkquoshkeht, 8tattamuneau nunnashauonganog: 8wábuwéhteaongash God, nutayeuuhkonittue wunuhkongqunash.
6.5 Sun touohkomukque asse man wamoskehteumitcheh? asuh sun ox kutt8wau, wameechumumitcheh?
6.6 Ne kóhkonneupukquok sun woh ne toh ut meechin, qut matta salt? asuh sun toh aspukquodt ne wompag wôôu?
6.7 Nukketeahogkou nish sekeneogish mussunnumun, yeush nutunkquanum8e meetsuongash. 
6.8 Napehnont nutáohtauun n8wehquetumóonk, kah God aninnumaiit ne pahtsuwontam?
6.9 Unnantog God ôhshkomehtówhitch, onk woh pogketnutcháeu, kah woh nuttummetóhuk.
6.10 Neit woh ashpummeu n8wekontam8ongan, nux, woh nummenuhkeh ut unkquanum8onganit, wohquanummuwahkitch, newutche matta nuttadtahtoou ukkutt8wongash waneetupanatamweyeuit.
6.11 Teagua ummenuhkesuonk, woh n8tannoósuonganinneat? kah teaguas n8wohkukquóiyeum woh nussépe pomantamunat?
6.12 Nummenuhkesuonk sun ummenuhkesuongan8 qussukquanog? asuh n8weyaus sun wompuhshogk88?
6.13 Sunnummatta nutannumonteaonk nutappehtunk8h? kah waantamóonk sun nutama8hkomontean?
6.14 Howan unkapunadt, woh kittimunkkinneunk weetompuh, qut nukkodtum qusháonk wame Masugkenuk. 
6.15 Neematog as8kekodteam8e usseog onatuh sepuissut, neane kussehtanne sepuésut, nag ne wuttin ámaeneau.
6.16 Neg m8ésitcheg wutche kuppad, uttoh adt k8n unkwhosit.
6.17 N8che kussopasit, mohtuppaémo, kussopittag, nag mohtuppaéog wutch áyeuongan8óut.
6.18 Ummayeue wutaongan8ash panneóm8ash, monteagwuninn8ash, kah paguanu8ash.
6.19 Temae chippan8ongash natauwompuog, Shebae chippan8ongash uppahtsuontamuneau.
6.20 Nag quehquenauánumóog, newutche annoósuog: na uppeyoneau, kah akodchuog.
6.21 Newutche yeuyeu kummatteagwunnu8mw8 kenaumumw8 nukkepshaonk, kah k8wabissimw8.: 
6.22 Sun nussimus, paudtiegk? asuh onkquatiek wutch k8weenaueetuongan8out.
6.23 Asuh pohquohwhunegk wutch wunnutchegan8out matwaog, asuh man8whegk wutch wunnutcheganit masugkenuk?
6.24 Kuhk8tomah, kah pish nutchequnap: kah wahtamwahe uttoh adt pannesee.
6.25 Uttoh en chekeeyeu8 sampwekutt8wongash? qut k8weogquttum8ongan8 teaguas auskontam8m8?
6.26 Kuttinantamw8 auuskontamunat kutt8wongash kah wuttinn8waongash noh matann8suonganeg, nish onatuhyeu8gish wabanit?
6.27 Nux, kukk8shkôuhteamw8 touwies, kah k8wonukkouomw8 8weetompain.
6.28 Newutche yeuyeu tapeneam8k, monunne[ie]k, ne anaquabeog ohteau, pann8waan.
6.29 Qushkek k8wehquetumauunumw8, ahque matcheseonganuith, nux, qushkek wonk, nussampweeonk ohteau.
6.30 Sun matcheseonganu8 nutt8nit? sun woh n8wahteam8onk wahteau8m8 wôunkagish?
7.1 Sunnummatta kukquttumauoun wosketomp ahquompi ut ohkeit? sunnummatta ukkesuokdtumash wonk ogqueneunkquodtinn8ash ukkesukodtumut noh onkquttauut?
7.2 Onatuh wuttinneumun, menuhke kodtantog onkauohteau, kah onatuh noh ann8nit pahtunk wutanakausue onkquatunk·
7.3 Ne netatuppe nutahtowahuonat tahn8chée nepauzsaog, kah sauunnum8e num8e nuhkonash nish kohquttumiimukish.
7.4 Sepsinon, nussim, ahquompak woh nutomohkem, kah nuhkon mahtsheau, numm8cheke wahwaabim pajeh idchuwompanit.
7.5 Neyaus hogk8 ask8koh, kah puppissiyeue papontukqugish, nattuhquab pukusheau, kah nishkeneunkqueyeu8.
7.6 Nukkesukodtumash kogkenupishaash anue onk monakenehteaen wusshutleum kah mohtshaash matta wadtannoosuonganean.
7.7 Woi mehquontash nuppomantam8onk wabanu8, nuskesuk matta pish wonk naum8 wanegik.
7.8 Wuskesuk noh nógqueh, matta wonk pish nunnógk8: kuskesukquash nunnuhkunk, kah neg nummatteagwunnu:
7.9 Mahtokqs mohtuppaemo, kah mohtsheau, netatuppe noh womussit en wenohkit, matta pish wonk kuhkuhqueu.
7.10 Matta pish wonk qushku en wekit: kah wutayeuonk matta pish wonk wahhik8.
7.11 Newaj matta nutcheqununum8 nutt8n, nukkeket8kam, wutch nunnashauongane onkapunnaonk, nutammous wutch nukketeahogkoune weesogkun8onk.
7.12 Sun nen kehtoh asuh p8tab, newaj askuhwhosean?
7.13 An8wan nutappin pish n8wekontamwahik, ne apsin pish ánekonteau8m8 nutammóussuonk.
7.14 Neit kussiashkisasheh nashpe unnukquom8ongash, kah kukquehquénau[á]numwéheh nashpe monomansuongash.
7.15 Newaj nukketeahogkou pepénog ketcheuâbissúonk, kah nupp8onk anue onk keteaonk.
7.16 Nutjishontamun, nussekeneam nagwutteae pomantamun: ahqheh, newutche nukkesukkodtumash tahn8cheyeu8ash.
7.17 Howan wosketomp noh woh mahshehteadt? kah noh woh ponamauadt kuttah.
7.18 Kah woh kenadtauwohheonat nish noh mohtompan, kah woh kukqutcheh nish noh utt8che.
7.19 Toh kuttitt8che matta nukkoss8? asuh mat kutahqheh nô pajeh nukqushasunneat nuss8hk.
7.20 Nummatchesem, toh woh kuttinhesh, woi ken wadchanadt wosketompaog? toh waj panamiean kuhkinneadt8 piuhsuke ken newaj 8weasseongane nuhhog?
7.21 Kah tohwutch mo ahquontamiean nummatcheseonk, kah amaunumiean nuppanneseongash, newutche yeuyeu pish nukkouem puppissiyeuut, kah pish kenatinneawheh nompoaeu, qut matta pish nutappu.
8.1 Neit Bildad wus-Shuhut namp8ham kah n8wau.
8.2 Toh woh kittinn8hque yeush n8wonash? kah kutt8n8e kutt8wongash onatuh mahshetashik.
8.3 Sun God woonkitteau wussittumoonk? asuh wame masugkenuk sun woonkitteau sampweusseonk.
8.4 Keneechanog matcheneheahettit, kah pogkenont wutch uppanneseongan8.
8.5 Nompoaeu natinneawhadt God, kah wehquetumauadt wame masugkenuk.
8.6 Pahkesean, kah sampwesean, wunnamuhkut yeuyeu woh ketohkinnumwanshik, kah kussampweusseaeyeuonk woh wunniyeuteoh.
8.7 Tôkonogque waj kutchissinan peasin, qut kutogkomaiyeumut pish nano missi.
8.8 Newutche nat8tomwehteash k8wehquetumoush, negonuhkongqueog unnukkuhquiyeuonk, kah nanashweah kuhhog, kenatinneakononat 8sh8oh.
8.9 (Newutche kenawun webe wunnonk8, kah monteag k8wahteomun, newutche nukkesukkodtumunonash ut ohkeit onatuh onkauohtaut. )
8.10 Sun nag, matta woh kukkuhk8tomunk8og, kah kuttuk8og, sohwhunnum8og kutt8wongash wutch wuttahh8wout?
8.11 Sun woh misashq neetu ut wanne pissagquanit? sun woh wusshashquobok neetu wanne ut nippen8ut.
8.12 Ashpame ashkoshquesit, kah ashq tatummetahwhomukup, miss8passu negonne onk ne teagwe moskeht.
8.13 Ne wuttatuppeyeuinneau ummayyeu8ash wame neg wananumoncheg Goduh kah eiantogkiog wutannoosuongan8 pish awakompanom8.
8.14 Noh wutannoosuonk pish tummehthamun, kah ne pabahtantog, pish manunapitteae hashabpuh.
8.15 Noh pish ompatussin wek, qut matta pish menehkohtano: pish ummenuhkinnumun, qut matta sepohtano.
8.16 Noh weesôesu ut nepauzsaut, kah 8tuhqunash sohwekinash ut wuttittanohketeaonganit
8.17 OOwadchabukumash weinissinash numwonkquae, kah naum8m8ash hassunnee ayeuonk.
8.18 Ushkomehtahwhont wutch wutayeuonganit, neit pish uppann8wohtauoh, n8wau, matta kenanauun8.
8.19 Kusseh, yeu weekontam8onk ut ummayut, kah wutch ohkekontu onkatogig pish neetuog.
8.20 Kusseh, God matta pogkenaau sampweseaenin, kah matta woh aninnumauau matcheseaenuh.
8.21 Nô pajeh numwohtunk kutt8nit ahanuonk, kah kussissitt8nash nashpe musko[u]anatam8onk.
8.22 Neg sekeneunkqueaneg pish hogk8og akodchuonk, kah wutayeuongan8 matchet8og pish monteagwuninno.
9.1 Neit Job namp8ham kah n8wau.
9.2 N8wahteoun ne wunnamuhkut, nnih, qut uttoh woh wuttin wosketomp sampweusseaenuin ut Godut?
9.3 Penuanumont, matta woh wunnamp8hamauoh pasuk, ut nequt muttannonganogkodtut,
9.4 Noh waantamwutteahau, missugken ut menuhkesuonganit: howan noh ayeuuhkonittue manu[h]kéheont wuhhogkuh, kah wániit.
9.5 Noh ontahtunk wadchuash, kah matta 8wahteauunaoash, nish k8skonukish ut ummusquanittam8onganit.
9.6 Noh tadtau[n]uhteadt ohke wutch wutayeuonganit, kah nish neepattunkquongash nunnukshaash.
9.7 Noh ann8nont nepauzsoh, kah pashpishoou, kah sealteau anogqssoh.
9.8 Noh nase sepagenuk kesukquash, kah ohpantu kehtahhaontugquoh.
9.9 Noh ayim Arcturus, Orion, kah Pleiades, kah sowaniyeue chambersash.
9.10 Noh asit mogagish matta woh namehteouunash, nux kah monchanatam8ongash matta woh ogketam8unash.
9.11 Kusseh, nukkishkuhkonk, kah matta nunnau, wonk kutchittoushau, qut matta n8waheuh.
9.12 Kusséh wutamaunum, kah howan woh 8tameheuh? howan woh wuttinuh toh kutussen?
9.13 God matta wutontinum8k ummusquantam8onk, pittuanumwe aninnohsuenuog wunnauwogkompauwehtauouh.
9.14 Uttoh woh nuttin ogguhse namp8hamauon, kah nuppepenamunat nukkutt8wongash nukkeket8hkonanonut.
9.15 Togkonogque nussampweusseaenuin, qut onch mat nunnamp8hamauoh, qut woh nunnanompassum n8sittumwaen.
9.16 Wehkomogkus, kah namp8hamius, matta woh n8namptam8 n8tam n8wadtauatonkqussuonk.
9.17 Newutche nuppohquenuk nashpe mishetahshineoh, kah mishehteau nuttanhegah tahn8che.
9.18 Matta nuttenanumuk8 nunnashonat: qut nunnumwohtunk weesogkinnoonk.
9.19 N8waon menuhkesuonk, kusseh noh menuhkesu, kah n8waon wussittummoonk, howan woh kohquttumiit.
9.20 Sampweogquanumon nuhhog, nutt8n woh nuppogkodchimuk, n8waon nuppahkes, wonk woh n8woonki ogquanumit.
9.21 Tohkonogque pannuppeyeuean, matta woh n8wahteoh nukketeahogkou: woh nussekeneam nuppomantamoonk.
9.22 Yeu pasuk teag, newaj n8wái, nushau sampweseaenuh, kah matcheseaenuh.
9.23 Sasamatahwhuttuonk teanuk netahshinnu88k, woh ahanehtauau ukqutchhuaonk matta wuskhuadt.
9.24 Ohke aninnumauon ut wunnutcheganit matchetou: unkhum wuskesuk8ash nah wussittumwaenuh matta nan8g, uttiyeuoh kah howan noh?
9.25 Yeuyeu nukkesukodtumash anue kenupshaash onk noh quogqueaen: nish pt8em8ash naum8mun8ash wanegik.
9.26 Nish pamhom8ash onatuh kenupshae kuht8nogquash: onatuh wompsik8k noh kanupshont in wunnehtoonganit.
9.27 N8waan, nukkodwunantam nuttahhauwohóm8onk, nukkodamaunum nunn8wehpunaonk, kah n8wekontamwah nuhhog.
9.28 N8wabesuwontam wame nutunkquanum8ongash, n8wahteoh matta kumm8sanumeuh.
9.29 Matchetouon, tohwhutch neit tahn8che anakausee.
9.30 Kutchessumog nuhhog k8ne nippe, kah ahche pakkettauon nunnetchegash.
9.31 Qut onch kuppetuhkoneh pahsohtheganit, kah nehenwonche nuthogk8unash woh nutunkquanumunk.
9.32 Newutche noh matta wosketomp neane nen, noh woh nunnamp8hamauonat, kah woh naneeswe peyonanonut wussittumoonganit.
9.33 Kah matta howae wunohteahuwaenin ut nashomunonut, noh woh naneeswe ponamunkqueog wunnutcheg.
9.34 Amaunumiitch wussasamatahwhuttuontug kah qushaonk ahque wabesuhikquttei.
9.35 Neit woh nukkeket8hkam kah woh mo nukqushoh qut matta ne nuttinniein.
10.1 Nukketeahogkou sauwepomantam, nupponamau nuhhog nutahhauohom8onk nukkeket8kontam 8weesuogkinn8onk nukketeahogkou.
10.2 Nuttin God ahque pogkodchimeh, nahtusseh tohwutch pen8wanumean.
10.3 Sun wunnegen ut kohhogkat woh kussunukkutchoh8onat? woh kutjishontamunat kenutchegane anakausuonk, kah woh wohsuman ukken8suwaonk matcheetou?
10.4 Sun ken weyausue k8skesuk? asuh sun kutogque naum wosketompaut?
10.5 Kukkesuokkodtumash onatuh ukkesukodtumash wosketomp? sun kukkodtumomash onatuh wosketomp ukkesukodtumash.
10.6 Newaj nat8taman natinnehaman nummatcheseonk, kah nuppanneusseonk.
10.7 K8wahteoh mat nummatcheseaenu8, kah wanne howan woh pohquohwuss8oou wutch kenutcheganit.
10.8 Kenutchegash nukkezhikup, kah waeenu moae nukkuhkenauwehhikqunapash, qut onch kutushkomehtawheh.
10.9 Mehquantash, k8wehquetumoush, kukkezhip onatuh man8nsk; kah sun woh kuppas8eh puppisiyeuut?
10.10 Sun matta kussokeneumus onatuh sogkodtunk, kah kutahchishahip onatuh chees ahtshunk?
10.11 Kutogquossup mattuhquab kah weyaus, kuppummenutiip nashpe wushkonash, kah mutchahtash.
10.12 Kittinnumiip pomantamoonk, kah kitteamonteanittuonk, kah kenadtauwahuwaonk wadchanau nunnashauonguh.
10.13 Kah yeush kutadtahtauunash ut kuttahhut, n8wahteoh yeu k8wetomukqun.
10.14 Macheseon, neit kukkehkinneasuoseh, kah matta pish kutahquontamiyeuh nummatcheseonk.
10.15 Matcheet8on, missi nutonkupunaonk, kah sampweusseaenuean, matta nuttahshinnum8 nuppuhkuk: numwabetunk quehquenauánumóonk, newutche naish n8tamehpunaonk.
10.16 Newutche nano missi: kutogque wohwom8hkah nushquetue qunnónouut: kah wonk kummonchanatamwe nahtitteam kuhhog ut nuhhogkat.
10.17 K8shkeh k8wauwaeneumog ayeuuhkonittue nen, kah nano kummishteoh kummusquanummúonk: ôs8wunnum8ongash & ayeuwuttuongash nutayeuuhkonukqunash.
10.18 Neit tohwaj sohh8wussean wutch wutôontomukquit, napehnont nupp8ós, kah matta muskesuk nagk8ós.
10.19 Woh nuttinni, onatuh ne matta ániyeu, woh nutuss8wunnitteop wutch wutôontomukqutit weenohkit.
10.20 Sunnummatta nukkesukodtumash ogguhsin8ash? neit netahsheyeush, kah ahqheh, onk woh nutogg[u]hse wekontam.
10.21 Asq yeu wám8omp, kah matta wonk qushkeon, en pohkinnumwe ohkeit, kah wutonkauohtomut nupp8onk.
10.22 Pohkeniyeue ohke neane ne pohkenái, wutonkouóhtom nupp8onk, na matta adt kuhkenauohtan8g, kah uttoh adt wequai onatuh pohkenaagk.
11.1 Neit Zophar wun-Naamathit namp8ham kah n8wàu,
11.2 Sunnummatta woh mataânukish kutt8wongash namp8ham8unash? kah noh m8chekoneumut wosketomp, noh woh sampweogquanumau?
11.3 Sun woh kuppann8waongash chequnaphikquog wosketompaog? kah momontosean, sun matta woh howan kutákodchehik8h?
11.4 Newutche kussim, nukkuhk8tomwehteaonk pohki, kah nuppahkes ut kuskesukqut.
11.5 Qut, woi napehnont God ket8hkont, kah ayeuuhkonittue wôshwunnumunkquean wussissitt8nash.
11.6 Kah woh kukkuhk8tamunk kemeyeu88kish waantamóonk, nag pushkeyeu88ash ne noh ohtag; wahteaush newutche, God kutogguhse wutchimuk, onk nean tummuhhouóm8uk kummatcheseongash.
11.7 Sun woh nashpe natinneateaonk kenámeh God? sun woh kuppannuppe námeh noh wame Masugkenuk?
11.8 Ne sohkunkquodt kesukqut, toh woh kutussem? m8nôi onk ne chepiohkomuk, teaguas woh k8wahteoh?
11.9 Nean ukqutwhôsik, qunni onk ne ohkeit, kah mishekishkoi onk ne keitoh.
11.10 Noh tummehtahhog, asuh kuppuhhôsit asuh mayanuk, neit howan woh ukqushkinuh?
11.11 Newutch wahheau tahn8che wosketompuh, kah wonk naum matcheseonk, sunnummatta woh neit wunnatwontam8un?
11.12 Newutche tahn8che wosketomp kodwaantam, tohkónogque wosketomp, unnenekit onatuh touohkomukque assese wushkoshimomésut.
11.13 Quagquashwunnuman kuttah, kah summagunnumauad kenutchegash wuhhogkaiyeu.
11.14 Matcheseonk ohtag kenutcheganit, nóadtit ponsh, kah matcheseonk ohtahkitch keekit.
11.15 Newutche neit pish wanne chohkan8e kuttahshinum kuskesuk, nux, pish kummenuhkes kah matta pish k8wabesu.
11.16 Newutche pish k8wanantam kutonkquanum8onk, kah pish kummequontamun onatuh nippe ne pamshunk.
11.17 Kah kuttinn8hquiyeuonk pish ánue pahkeneunkquot onk ne pohshequae: pish k8wô[s]um, pish kutogqueneunkqus mohtompanit.
11.18 Kah pish k8ni, newutche na anwosuonganú8, nux, pish k8wonteam, kah pish k8niyeue anwôsin.
11.19 Wonk pish kussepsin, kah matta pish howan k8wabesuwahik8, nux, m8naog pish kenanompassumuk.
11.20 Qut wuskesuk8ash matchet8og pish panushaash, kah nag matta pish pohquohham8og, kah wutannoósuongan8 pish ogqueneunkquodt napumuk.
12.1 Kah Job namp8ham kah n8wau.
12.2 Mat chanantamoonk, qut kenaau missinninnuog, kah waantamoonk pish k8weeche nupp8antamumw8,
12.3 Qut n8tah neane kenaau, mattá nutanue penushomun8m8 onk kenaau, howan yeush matta wahteau8k?
12.4 Nen pasuk noh momontauont wetatteamungoh, noh wehkomont Godoh, kah wunnamp8hamauoh: pahkesue sampweusseaen noh mameshanánumwehtanau.
12.5 Noh kanuppee t8nequssuk, ogqueneunkqussu lamp noh jishanumit ut unnanumaonganit noh manunussit,
12.6 Mak8kinnuacheg wekuoash wunniyeum8ash, kah nag m8m8sqheoncheg Goduh nanauwiyeuog, ut wunnutchegan8out God uppaudtauun.
12.7 Qut yéuyeu nat8tomau puppinashimwog, kah nag woh kukkuhk8tomungquog; kah mamachekesukque psuksesuk, kah nag woh kummishamunkquneau.
12.8 Asuh ken8tash ohke, kah ne woh kukkuhk8tomunkqun, kah kehtahhanne namohsog woh k8wahteauwahikquneau.
12.9 Howan wame yeuh matta wahteau8k, wunnutcheg Jehovah yeuh ukkezheuh.
12.10 Howan wunnutcheganit ohtag ukketeaonk nish noh pomantamwe owaas, kah wunnashaonk wame wosketomp[a]e weyaus?
12.11 Sunnummatta mehtauog qutchehteo8 kutt8wongash? kah mutt8n wahteam ummeesuonk. 
12.12 Kehchiog waantamwog, kah sepe pomantamwehettit 8wohwohtam8onganuog.
12.13 Weecheiyeumuk waantam8onk kah menuhkesuonk, noh ken8suwaonganu kah wohwohtam8onganu.
12.14 Kusseh wunn8ketahhamun, kah matta wonk wohayim8un, noh kuppuhwau wosketompuh, kah matta woh wonk woshwunnum8un.
12.15 Kusseh noh kogkounum nippeash, kah nish nunohtaash: wonk ummoncheahtauun, kah nish k8shkonum8m8ash ohke.
12.16 Weechayeumuk menuhkes[u]onk. kah waantamoonk, noh as8kekomit, kah noh as8kekodteamwit, wuttaiheuh.
12.17 Ken8suaenuh ummatchhuwae wutamé8wunuh kah mattammagweheau wussittumwaenuh.
12.18 Ompeneum ketass8tamwog ukkishpissuongan8oash, kah upputtugquobpinuh ut wussegan8out puttukquobpis.
12.19 Woskehuwae monchanau sontimosoh, kah kepuhteáu masugkenutcheh.
12.20 Ontahtou ukkutt8wonk pabohtanumukqussit, kah amaunum 8wohwohtam8ongan8 kutchisog.
12.21 Sokenum jishanittuonk ut sontimahtu, kah n8chumwehteau ummenuhkesuonk masugkenuk.
12.22 Wôshwunum mam8náagish wutch pohkenahtu, kah wussohwuttauun en wequaiyeuut wutonkouohtom nupp8onk.
12.23 Noh nano misheteau wutohtimoinneash, kah nah uppaguanuh, ummishe kishkeheau kah nah wonk wussampweheuh.
12.24 Amaunum wuttahhou negonneyeuwunutcheh missinninnuh ut ohkeit, kah nah 8wauwonheuh ut touohkomuk na matta, adt máun8g.
12.25 Nag nanatt8numwog ut pohkenahtu, ne toh ut matta wequai, kah ukquehquehchikonaheuh onatuh kogkeussippamwenin.
13.1 Kusseh, nuskesuk wame yeu wunnaumun, nehtauog wunn8tamun kah wohtunk.
13.2 Ne wahteauog, nen wonk n8wàhteoun, matta nutagwappehtauunomw8.
13.3 Wunnamuhkut, nukkedken8n noh wame manuhkesit kah nukod nomaiyeukon God.
13.4 Qut kenaaú ayikeg pann8waongash, wame kenaau matta kittinnompamukqussue ponaskehtuáeneumw8.
13.5 Woi napehnont mamusse chequnappeog, kah ne woh k8waantam8onganinneau.
13.6 Eyeu n8tam8k nutanomaiyeuteaonk, kah n8tam8k nussissitt8ne ke[X]et8kaongash
13.7 Sun woh kummatcheetoe keket8ka[n]shomw8 God, kah sun woh kutas8kekodteam8e ken8tamwanshau.
13.8 Sun pish kutogqushissuóneau? sun kuppenuwanteanshómw8 God?
13.9 Sun wunnegen noh woh kenatinneohkónukqunnaóont: asuh neane pasuk wosketomp onkatoge mameshanimont, sun ne kittinne momeshanimóneau?
13.10 Wunnamuhkut noh pish kutáushkomuk8, keme ogqushissuónog wosketompaog.
13.11 Sunnum matta woh 8netuonk k8wabesúhik8mw8? kah wabesúonaonk kenuhkukkongquneáu?
13.12 Kummequanumitteaongan8wóash ogqueneunkquodtash pukquéit, kuhhogkáoash, manonske muhhogkash.
13.13 Chequenappek, mukk8náek, onk woh nukkeket8hkam, kah shpunnadti toh kod shpunnai.
13.14 Toh wutch neemunnum n8weyaus ut neepitut, kah ponum nuppomantamóonk nunnutcheganit?
13.15 Tôkônogque nushikqueon, onk onch wóh nuppábuhtánum: qut nukken8tamwontam nummáiash ut anaquabit.
13.16 Noh wonk n8wadchanitteaonk: newutche eiantogki matta pish peyauou anaquabit.
13.17 Menuhke n8tash nukkeket8kaonk, kah nuppohquttum8onk nashpe kuttauog8ash.
13.18 Kusseh yeuyeu, n8nohtoh nuttinniyeuonk, n8wahteoh pish nussampwe[ ]ogquanumit.
13.19 Howan noh woh kôn8tamwanshik? 
13.20 Webe ahque neese unnehheh, neit matta pish kupputtogquehtauun8.
13.21 Noadtit en amaunumah kenutcheg: kah kukqushitte8onk ahque wabesuhikquttei.
13.22 Neit ken wekum, kah pish nunnamp8ham: asuh keket8konti, kah namp8hamah.
13.23 Tohshinash nummatcheseongash kah nuppanneseongash, wahteauwaheh nummatcheseonk kah nuppaneseongash.
13.24 Tohwutch puttoghumau kuskesuk, kah kutogquanumeh kummatwomut?
13.25 Sun woh kussukqunnum wunnepog, papaumanuhh[o]g? kah sun woh k8naumatehtham nunohtae sequekepúnegash.
13.26 Newutche weesogkonash ayeuuhkonittue wussukhumieanish, kutohtauwaheh n8ske[n]ue matcheseongásh.
13.27 Wonk kupponam nusseetash stócksut, kah kuppahkompattam wame nummayash, kukkehkeneam nusseete mogquonash.
13.28 Kah nog ogqueneunkqussu annee teag wassinit mogtupaeu, onatuh hogk8 ne popohkumaog meechhettit.
14.1 Wosketomp noh neetuonont mittamwussissoh ogguhsinash ukkesukodtumash, kah monatash 8tamehpunnaongash.
14.2 Ogque sohham uppeshaunit, kah tummetahwhau: kah wonk ogque t8weu onkouuhtaut, kah matta nagwutteapu:
14.3 Kah sun k8woshwunnumau kuskesukquash noh neanussit, kah sun kuppas8eh wussittum8onganit weeche ken?
14.4 Howan woh paudtunk pohki wutch nishkeneunkquodtit? matta howan.
14.5 Newutche ukkesukodtumash kukquttamunash, ne adtahsininit nepáuzsoh, k8wetomukqunash, kukkuhqutum newehqueyeu8uk, ne matta woh pamushano.
14.6 Qushkehtau onk woh anwôhsin, nó pajeh pakodche usseit ukkesukodtum, onatuh noh ann8nit.
14.7 Newutche na annoosuongan8 papaume mehtug, tummehtahhamuk, ne wonk woh neekin, kah ne noh adt n8chumukquok matta woh ahquekininn8.
14.8 Tôhkongque 8wadchaubuk8m nukóneyeu88k ut ohkeit, kah ne mehtugk nupp8m8uk ut ohkeit.
14.9 Qut nashpe weetemungquttu nippe woh wunneht8nuhquameu8, kah wuttuhqunnu8 onatuh mehtugqut.
14.10 Qut wosketomp nupp8 kah mahtsháu, nux wosketomp nupp8, kah ut toh kó wutapin.
14.11 Onatuh nippee mahtshunk wutch kehtahhannit, kah tomogkon nano monchem8, kah nunnohteau.
14.12 Neweyane, wosketomp sepsinin kah matta omohku, nô pajeh matta wonk kesukqun8g, nag matta pish t8hkeog, kah matta pish omohkinoog wutch kouenat.
14.13 Woi napehnont adtahshean wenohkeit onk woh asampamukquodtut kuttit wadchaneh, noh pajeh kummusquanitteaonk pamushait, onk woh kukkuhuquttumah kuhquttumoe ahquompi, kah woh kummehquanumeh.
14.14 Wosketomp nupuk, sun wonk woh pomantam? wame nukkuhquttumwe kesukkodtumash, nuppahtus, no pajeh nuppen8wodtum peyom8uk.
14.15 Pisk k8wehqutteam, kah pish nunnamp8ham: pish kukkodtantam kenutchegane anakausuonk.
14.16 Newutche yeuyeu kutogketam nutontanehtuongash, sunnum matta kutaskhum8 nummatcheseonk?
14.17 Nuppanneusseonk sealhausu ut man8tut, kah kutushquom nummatcheseongash,
14.18 Kah wunnamuhkut wadchu penushunk matteagwuninno: kah qussuk ontohtosu wutch wutayeuwonganit.
14.19 Nippeash nehnegikkom8m8 qussukquanash, kumm8sohteapadtoh nish adtanneg[i]sh puppissiyeú ohkeit, kah kutushkomehtam wutann8suonk wosketomp.
14.20 Kummicheme sohkau, kah paumwushau: kutos8wunnum wuttinnusuonk, kah kummoncheah.
14.21 Wunnaumonuh quttianumukqussuoh, kah matta 8wahteou8un, kah nag tiukquhqueheoog, kah noh matta nah 8wawunuk8oh.
14.22 Qut 8weyausu wuhhog pish onkquamom8, kah ukketeahogkounoh ut wuttinnomiyeumut pish mauoh. 
15.1 Neit Eliphaz wut-Temanit namp8ham kah n8wau.
15.2 Sun woh waantamwenin sohwhanuhtam tahn8cheeu wahteauonk, kah woh wamep8 ut wunnogkussit wutchepwashinneuh.
15.3 Sun woh keket8kontam matta toh anompadtam8e keket8kaonk? asuh kutt8wongash nish woh matta toh anompadtom8gish?
15.4 Nux, kuppogketam wabesuonk, kah kukkogkounum peantam8onk ut anaquabit God.
15.5 Newutche kutt8n ket8hkontam kummatcheseonk, kah kuppepenam weenan as8kekodteamowen.
15.6 Nehenwonche kutt8n kuppagkodchimuk, kah matta nen, nux nehenwonche kussisset8nash k8wauwaonuk.
15.7 Sun ken negonne wosketomp noh neeteup? asuh kenegonne hetteamus onk nish wadchuash?
15.8 Sun ken8taum̃us ukkemeayeum God? kah sun kenussanum waantamoonk.
15.9 Teaguas k8wahteoh ne matta wahteau8og? teaguas k8wahtam ne matta ohtauoog.
15.10 Weeche neenawun naneeswe wompuhquaog, kah kehchisog, anue kehcheyeu8 onk noh k8sh.
15.11 OOwekontamwahuwaongash God sun peasinash kuhhogkat? sun teag kemeyeu8 k8wetomuk?
15.12 Tohwutch kuttah monchanukquean? kah teaguasinish kuskesukquash sohpikquaehtog?
15.13 Newaj qunnuppenadt kenashaonk ayeuuhkonittue God, kah nish kutt8wongash kuttenantamunash sohham8m8utch wutch kutt8nut?
15.14 Howan wosketomp woh uppahkesinneat? kah noh neetuonont mittamwussissoh woh wussampwe usseaenuunneat?
15.15 Kusseh, matta pabuhtanumau 8neetupanatam8moh, nux kesukquash matta pohkan8ash ut anaquabit.
15.16 Uttoh en m8cheke wonk wosketomp wunnishkeneungqussin, noh wadtattog matcheseonk onatuh nippeut?
15.17 Kukkuhk8tomoush, n8tah, kah ne naum, ne n8woshwunumun.
15.18 Ne waantamwenuog an8wahettit wutch 8sh8out, kah matta wutattauounneau.
15.19 Noh nahsee aninnumauomukup ohke, kah matta pen8wot uppaumukauoh.
15.20 Matcheetou neechau onkquommom8onk nisohke pomantam, kah ne adtahshik kodtum8ash adtohtauonash woskehuwaen.
15.21 Unkqueneunkquodte wodtauatonkqussuonk, ut wehtauogkut: noh wunniit nushehteaenin ukquentauoh.
15.22 Matta wunnamptam8 noh pish quinnuppu wutche pohkenahtu, kah noh pahtussuwontam togkodteg.
15.23 Popomshau poquadchit wutch petukqunnunk, n8wau, uttoh ohteau, wahteo kesukque pohkenai ohteau wunnutcheganit.
15.24 Wuttamehpunaonk, kah onkquanum8onk pish 8wabesuhikqun, nag pish wussohkauouh, onatuh ketass8t pakodche ayeuhteadt.
15.25 Newutche summagunitchaehtauau Godoh, kah menehkheau wuhhoguh ayeuuhkonittue wame masugkenutcheh.
15.26 Ukquentauoh, ut wussittippukkanit, ut ukkuhpogke missunk8unit, ut wutogqunéganit.
15.27 Newutch puttoghum wuskesuk nashpe wunogk8onk, kah weesitteau wunnogkus.
15.28 Kah ayeu touishinne keitotanáhtu, kah weetuomehtu ne matta howan ayig: nish nahen n8kshunkish.
15.29 Matta pish weenauweku, kah matta nish wutohtóonk nagutteohtáno kah matta pish sépiyeu ummishenaueetuonganit ut ohkeit.
15.30 Matta pish amaeu wutch pohkenahtu, n8n8uneau pish nunóhsum8m8 8tuhqunash, kah nashpe wut8n8e nashaonk pish monchu.
15.31 Noh as8kekomit ahque pabahtontaj tahn8cheyeu8uk, newutche tahn8cheyeu8uk pish wutonkquatunk.
15.32 Ne pish tummehthamun, asq waámattinógkup, kah 8tuhqunnum matta pish ashkuhquámun8.
15.33 Pish n8konteau wutushkanitchem onatuh wenomwussippog, kah pish tummehtham uppéshau onatuh olivehtugqut.
15.34 Newutche ummukkinneongan8 eiantogkiog pish touwushin, & n8tau pish mahchikkussum, kemonkquatunkane wetuomash.
15.35 Nag wompequaóog woskéhittuonk, kah neechaog tahn8cheyeu8uk, kah wunnogkussu quagquoshwehtam8m8 as8hkekodteam8onk.
16.1 Neit Job namp8ham kah n8wau.
16.2 Numm8cheke n8tam neaunakish: wuttamhuae kenaau wame wekontamwahuwaénuog.
16.3 Sun woh tahn8che kutt8wongash wohkukquoshin, asuh teag wadt8antamwáhikquean, newaj namp8haman?
16.4 Nen wonk woh nukkeket8kam neáne kenaau? kukketeahogkôunn8 nompappehtauont nukketeahogkounoh, woh kutayeuuhkonittue nanomwonkquottauunumw8 kutt8wongash, kah woh kenonkquaehtauunumw8.
16.5 Qut woh kummenuhkehennumw8 nashpe nutt8n, kah mamonchem8e nussisset8nash woh peehtauom8 keneuanatam8ongan8.
16.6 Tohkonogque nukkeket8hko[u], nunnuantam8onk matta peasininn8: kah kehchithaan, toh nuttinne nukkumhikqun?
16.7 Qut yeuyeu nussauunumahik: kuttauayeu wame weetomukeg.
16.8 Kah kenumwohtah 8wassissegshaongash, ne wauwaonukqueh kah nutonauwussuonk ne waabetunkqueh, ne wauwom8 ut anaquohtag nuskesuk.
16.9 Nunnehneginnuk ut ummusquanitt am8onganit, noh sekeneunkqueh: nutchuhchunkquannussumwehtunk nummatwom nukkenskesukquaehtunk.
16.10 Nag nuttôannehtunkquog, nag kehkomuwae nuttannehtohhukquog, nann8n8ut, nag nutayeuuhkonittue miyaehtunkquog.
16.11 God nupponuk matcheet8ut, kah nukk8skonuk ut wunnutchegan8out matcheet8og.
16.12 Nen nunnannowiip, qut noh nuppohquetohuk: noh wonk nuttanunuk nussittippakonit, kah noh nunnehnegonkonuk, kah kukkinneadt8enehtau nuhhog.
16.13 Uppepeneuwaeneumoh n8weenuhkunk, pahsehtahwhau nutt8unissoh: kah matta kishpamuwau, sokenum n8weeswe ut ohkekontu. 
16.14 Nussohsohquetahhuk, nutogque quentunk mishasketompaut.
16.15 Man8tiónak nutogkukquom nuttuhquabit, kah nunnishkeh nutashkon ut pukquehtu.
16.16 Nuskesuk m8i wutch moonk, kah ut nunnadteaskesukqut ne ohteau wutonkouohtom nupp8onk.
16.17 Matta newutche matsampweseonk ut nunnutcheganit, wonk nuppeantamoonk pohkoi.
16.18 Woi ohke, puttogh8kan n8squeheonk, kah nummauonk matta wutayeuonganun8itch.
16.19 Wonk yeuyeu kusseh, n8wauwaeneum appu kesukqut, kah nummehquontamwaeneum qununkquappu.
16.20 Neetompaog nummishananumukquog: nuskesuk sokenumauau nussippegwash Godoh.
16.21 Woi napehnont howan ken8tamwonshont wosketompoh ut Godut, onatuh woskétomp kón8tamwanshont weetatteamungoh.
16.22 Ogguhsinash kodtum8ash peyom8uk, neit pish nummonchem en mayut na matta pish wonk waj qushkeu.
17.1 Nunnashaonk anit, nukkesukkodtumash jishkhausuash, weenohkeash nukquashw[e]htunk.
17.2 Sunnummattá n8weetomuk8 ôontokkuss8waenuog? kah sunnummatta nuskesuk nagwutteohtano ut m8m8sqhuwaonganit?
17.3 Ponunush yeuyeu, poneh wunnomwaonganuhkonát, howan noh ponkqunitchahwhutteog?
17.4 Newutche kutadtahtoh wuttahhou wutch wohwohtamunat: newaj pish nag tahshinadt.
17.5 Noh wáunónukumónt weetompuh wunneechanoh wuskesuk8óash pish sauunum8m8ash.
17.6 Wonk nutáyimunk ahanehtáadtue kutt8onk ut missinninnútu, kah ut negonne ayeumut nen mo onatuh wunne puhpequaonganit.
17.7 Nuskesuk wonk pogkenum8m8 nashpe neuantamóonk, kah wame nuppompuhchaiyeumash onatuh onkauohtaut.
17.8 Sampweseaenuog yeu pish wutchepshanukquneau, kah mat woskhuog 
17.9 Kah wonk sampweseaen pish menuhkenum
17.10 Qut kenaau wame qushkek, kah yeuyeu peyonk, newutche matta nunnamheoh pasuk waantamwenin ut kenugke kuhhogkaóut.
17.11 Nukkesukodtumash mahtshaash, nukkesantam8ongash pohkshaash, nuttahhe unnantam8ongash.
17.12 Nag ôs8wunnumwog nuhkon en kesukodtut: wequai tiuhqui newutche pohkenai:
17.13 Pahtseon, we[o]nahkeyeu8 nek: nutappinneáhteam ut pohkenahtu.
17.14 Annunn8onk nuttin, ken n8sh, kah 8hk, ken nohkas kah neetompas.
17.15 Kah yeuyeu uttoh ohteau nutannoósuonk? papaume nutannoósuonk, howan woh wunnaum̃un?
17.16 Nag pish womsuog en pohsohthegane barsut, moáe anwohsinog ut puppissiyeuut.
18.1 NEit Bildad wut-Shuhit namp8ham kah n8wau,
18.2 Toh kuttitt8che pish mahche n8wam kukkut8wongash, kuhkinneasek, kah ompetak pish nukkeket8hkomun.
18.3 Tohwutch ogquanumukqusseog puppinnashimwut, kah nehchanumukqusseog ut anaquabean?
18.4 Nehneguhkauau ukketeahogkôunoh musquantog: sun woh ohquaontamun ohke wutche ken? kah sun woh qussuk onohtauun wutch wutáyeuonganit?
18.5 Nux, 8wequananteg matchetou pish onthamun, kah wunn8tóme chikkináseumoh matta pish wohsum8mun8.
18.6 Wequai pish pohkenái ut wekit kah 8wequananteg pish weech onthanmauon.
18.7 Ummenuhkesuongane wutontannéhtuongash pish 8tamehteauunash, kah nehenwonche ukken8nittuonk pish wuñ8konkunukqun.
18.8 Newutche noh unnohkon hashabput nashpe nehenwonche wusseetash, & pomushau apehhenit.
18.9 Apehhanah pish annunuk wogquanit, mukk8kinnuaenu pish sohkunk.
18.10 Appehhan upponumauau ohkeit, kah apehhanuh ut ummayut.
18.11 Wabesuongash pish wabesuhuk nishnoh wutch, kah pish wussohh8konkqun ut wusseetut.
18.12 Ummenuhkesuonk pish paskonontamwáhuk, kah paguanuonk pish quoshwohteau ut ukkishkeayeumut.
18.13 Pish mahchipp8m8 wuttuhquabee menuhkesuonk, mohtommegheoncheh nupp8onk pish mahchipp8m8 ummenuhkesuonk.
18.14 Wutt8antam8onk pish kódohchabuhkóhwhou wutch wekit, kah pish uppas8qun en qushaongane ketass8t.
18.15 Pish ayeu wekit, newutche ne matta 8tihein: brimstone pish seahhamun ut wutayeuonganit.
18.16 OOwadchaubuk nunnohteaú ut agwe kah ut waabe pish 8tukqunnum tummehthamun.
18.17 Mehquanumáonk pish awakompanom8 wutch ohkeit, kah no matta pish 8wesuongane ut toumaogquehtu.
18.18 Noh pish ama8hkauau wutch wequáiyeuut en pohkenahtu, kah pish ama8hkauau wutch muttaohkit.
18.19 Matta pish wunnaumonieu asuh wuttinnonkumóeu ut kenugke ummissiñinneumut, kah matta howan sequnóuh wutayeuonganehtu.
18.20 Neg asukauoncheg pish chepshaog ut ukkesukodtumut, onatuh neg negonshacheg, wabuwunukquehettit.
18.21 Wunnamuhkut ne nnih wutayeuonganash matchet8og, kah yeu wutayeuonk noh mo wahheunk Goduh.
19.1 NEit Job namp8ham kah n8wau,
19.2 Toh kuttitt8che pish, kumm8m8sqheomw8 nukketeahogkou, kah kussohquenimw8 nashpe kutt8wongash?
19.3 Piogqut nompe kukkekomumw8: matta kutakodchumw8 kuppen8wohteaheonáont kuhhogkaôog wutche nen.
19.4 Kah wunnamuhkut ne nag, nuppannesenas, nuppanneusseonk ohteau nehenwonche nuhhogkat.
19.5 Wunnamuhkut ayeuuhkonittue misheheóg kuhhogkaóog wutche nen, kah ayeuuhkonittue keket8kontamóg nukkekomitteaonk. 
19.6 Yeuyeu wahteau8k God nukkepuhkonuk, kah n8weenushadtunk nashpe wuthashabpoh.
19.7 Kusseh, nummishont8wam wutch woskehettuonk, qut matta nunn8tonteoh, nummishont8wae moûh, qut wanne wussittum8onganinno.
19.8  Noh kuppinneutoou nummay, newaj woh mô paumushau; kah ponum pohkenai ut nummayut.
19.9 Nupposkinuk nussohsum8onk, kah amaunum nutchetuhquab wutch nuppuhkukqut.
19.10 Nutushkoméhtohuk aeéhtaeu, kah nuttamáem; kah nutanoósuonk ontohteau onatuh mehtugqut.
19.11 Noh wonk nummusquanumuk8onk nashquneau, kah nutogquanumuk onatuh a8hkonukqutcheh.
19.12 Wutchippan8moh moáeu peyâoh, kah tashinnumwog ummayeuóash ayeuuhkonittue nen, kah weene tuppuksinnowontamwog nek.
19.13 Neematog nôadtit nupponuk, kah womonogig nuppapaquanne pen8wohteanumukquog.
19.14 Anonkumogig nuppanshadtauwáhikquog, wehweétoteogig neetompaog, n8wanánumukquog.
19.15 Neg ápitcheg nekit, kah nummaidumuk nuppen8ohteanumukquog: nen nuppenuwohteau ut anaquabhettit.
19.16 N8wehkomau nuttinneum, kah matta namp8hamunk8: nanompassumop nashpe nutt8n.
19.17 Nunnashaonk uppen8antamun nummittamwos, tôhkonogque nanompanwonah wutche nehenwonche nunnogkussée neechanog. 
19.18 Nux peissesog nutjishánumuk: nunneepop, kah nag nutayeuuhkonittue ken8nukquog.
19.19 Wame nuttinnomiyeue neetompaog nutjishanumukquog, & nag womonogig, nag nutayeuuhkonitue quinnuppetunkquog,
19.20 Nuskon môsogquem8 nattuhquabit, kah neyausut, kah nen nuppohquohham nashpe neeputte nuttuhquab.
19.21 Kitteamonteanumegk, kitteamonteanumegk, woi kenaau neetompaog: newutche wunnutcheg God nummussinuk.
19.22 Tohwaj n8swetahwheóg neane God, kah matta wamep8og n8weyaus?
19.23 Woi napehnont nukkutt8wongash yeuyeu wussukwhosip, woi napehnont toshkitchhôsik ut b8kut. 
19.24 Kah kogohksôsik nashpe m8ohshogque pen, kah mahm[u]ttattag, ut qussukquanit micheme.
19.25 Newutche n8wahteoh nupohquohwussuáen pomantam, kah noh pish neepau majish ne kesukok ut ohkeit. 
19.26 Kah tôkônogque asuhkaue nattuhquab, 8hquaog matchéhteauog yeu nuhhog, qut onch ut n8weyausut pish nunnau God.
19.27 Neh pish naumwanshogeh nuhhog, kah nuskesukqash pish wunnauuh, kah matta pen8wot, tôkônogque nut8unissog ummohtuppaéneau, ut nuhhogkat.
19.28 Qut woh kussimw8, tohwutch noh n8swehtáhwhogut; ne teagwe wadchaubuk namtéiimuk.
19.29 Quehtam8k togkodteg: newutche musquanittuonk paudtauom8 togkodtegane sasamatahwhuttuonk, onk woh k8wahteomw8 na wussittum8onganú8.
20.1 NEit Zophar wun-Naamathit namp8ham kah n8wau, 
20.2 Newaj nuttenantam8ongash nunnamp8hamwáhik, kah yeu waj nukkuneapsh[â]m.
20.3 Nunn8tam nukkekomitteae auskomitteáonk, kah nunnashaue wohwohtam8onk namp8hamwahik.
20.4 Sun yeu mo kenegonne wahteaun, nadteuh wosketomp wónashit ohkeit.
20.5 Ummuskouánatam8onk matcheetou tiohqui, kah 8weekontam8onk eiontogki qut namsh88?
20.6 Tohkonogque 8netuonk, ushpeem8ut en kesukqut, kah uppuhkuk mussishin mahtokqsut.
20.7 Qut pish micheme awakompanau, onatuh nehenwonche wutannohkeimut: neg nahnauoncheg pish n8wáog, uttoh wutappen?
20.8 Noh pish ogque t8weu unnukquom8onganit, kah matta pish nameheau, nux pish ama8hkauau onatuh nukonáe monomansuonk.
20.9 Kah wonk muskesuk neh nogqut, matta pish wonk wunnógk8un: asuh matta pish wonk wutáyeuonk nogk8. 
20.10 Wunneechanoh pish kod wussikkitteàheoh matchékuoh, kah wunnutchegash pish nompenumwog ummaumachiyeumash.
20.11 Wuskonash numwohtaash 8skénue matcheseongash, nish pish weeche seepsumómukqutcheh puppissiyeuut.
20.12 Tôhkônogque matcheseonk weekonit ut wutt8nut, tôhkônogque wutadtahtauunat ut agwe weenanúut.
20.13 Tôhkônogque ummukk8nâumunat, kah matta wutahquontam8unat: qut ashpumme wadchanuk ut wutt8nut:
20.14 Qut Ummeetsuonk ut wunnogkussit, ne aspse 8weeswe wuttinnomiyeumut.
20.15 Noh mishask8 weenauweetuonk, kah noh pish wonk ummenadtamun: God nash pish wussoh8hkonash wutch wunnogkussit.
20.16 Noh pish n8nontam wutonkquoskehteum8 aspsog, weenan viper pish wunnushuh.
20.17 Matta pish naum8 sepuash, tomogkonash, honye kah buttere sepuesash.
20.18 Ne anakausuwehtog ne pish wunnompenumun, kah matta ukqushask8un: neaunak wutahtóonk ne pish wunnompenausuonk, kah noh matta pish wuttit weekontam8un.
20.19 Newutche sonkqutchahwhau kah ahquánumau matchekuoh, newutche chekée amaunum wetu ne matta áyim8k.
20.20 Wunnamuhkut matta pish namehteáou mánunniyeuonk ut wunnogkussit, matta pish wadchanum8 ne kodtantog.
20.21 Matta pish sequttam8un ummeechumum, newaj matta pish howan monunneaum8k ummaumachiash.
20.22 Numwohtunk ummummiskiyeum pish quequénauánum8: nish$noh wunnutcheg matcheetou pish quentunk.
20.23 Kod numwameechuméhteadt wunnogkus, God pish wuttinnuhkauoh unkqunneunkquodte ummusquanittam8onk, kah pish wussokanónukkongqun ashpáme meetsit.
20.24 Noh pish wutchiph8au môuhshogque auwohteaonk: kah steele ahtompeh pish pashpishánuk.
20.25 Ne kodtinâusu, kah sohham8m8 wutch nuhhogkat, wôôsuppáe togkodteg sohwusheau wutch weeset, wabesuongash nuhkuhkunk.
20.26 Wame pohkenai pish adtahtôsu ut wutassampamukquodt8mut: matta p8tantamwe n8tau pish mohtupánuk, pish matchiyeu noh sequttahwhut ut wekit.
20.27 Kesuk pish wahteauwâhuau ummatcheet8wonk, kah ohke pish ayeuuhkonittue neepauwehtunk
20.28 Nano missáeu wek pish amaémo, kah ummaumachiash pish mahtachuanash ut ne kesukod musquantog.
20.29 Yeu wutchippiyeum matcheetou wutch Godut, kah ne wutohtóonk ukkuhquttumauon God.
21.1 QUt Job namp8ham kah n8wau,
21.2 Menuhke n8tam8k nukkutt8wonk, kah yeu weekontam8onganegk.
21.3 Unnanumek onk woh nukkeket8hkom, kah mahche keket8kôon, nano momontiegk.
21.4 Qut nen, sun nutammôússuunnitteau wosketomp? kah tohneit n$nag, tohwutch woh mat nunnashauonk wuttamohtán8g.
21.5 Kuhkinneasuosek, kah chepshunk, kah ponam8k kenutchegan8 kutt8n8óut.
21.6 Mehquontamon, n8wabis, kah nunnukshaonk tohqunnum n8weyaus.
21.7 Tohwutch matcheetou pomontog, kehchiesúit, nux, menuhkésue missugkenuog?
21.8 OOskannémunnú 8weeche menuhkesumukquneau, kah wutontseongan8 ut anaquabhettit.
21.9 Week8oash nanouohtaash wutch wabesuonk, kah uppogkomunk God matta appehtunk8og.
21.10 Ukkowashinum8uh 8wémaninit, kah matta ônauauemun8oh, ukkowushinum8uh neecháuh, kah matta nusso8og.
21.11 Nag sohwhunáog 8shkoshim8més8oh onatuh flocksut, kah wunneechan8oh pumukóoh.
21.12 Nemunnumwog timbrel kah harp, kah weekontam8wontamwog wadtauatonkqussue organ.
21.13 Nag mahtshadtóog ukkesukodtum8ash ut weenauwetuonganit, kah teanuk womsúog en weenohkeet.
21.14 Newaj unnáhettit Goduh, amóhkiinnean, newutche mat nukkodtantam8m wahteauunat kummayash.
21.15 Howan noh wame masugkenuk noh woh wóossumogkut? kah teaguas pish woh n8chiinnean, peantamauogkut?
21.16 Kusseh, ne wanegik matta ohtano wunnutchegan8out: ukken8s8waonk matcheetou nah nunnô8sukongqun.
21.17 Tohh ut tahshit 8wequananteg matcheetou onthamun? kah toh ut tahshit uppaguanuongan8 nuhkuhkongquog, God chadchabenum onkquommom8ongash musquantog.
21.18 Nag ogqueneunkqussuog sequekepenunganit ut wabanit, kah onatuhyeu8og wussadteamunit, ne mishehtash amaunuk,
21.19 God wunohtauau ummatcheseonk wutche wunneechanoh: wutunkquottau kah pish 8wahteauun.
21.20 Wuskesukquash pish naum uppaguanuonk, kah pish wuttattam ummusquanitteaonk wame manuhkesit.
21.21 Newutche teaguas wuttapeneam8onk ut wekit asuhkáue nagum, ne woh adtassinneup wunnepauzsomuh nóeu tummuswoog.
21.22 Sun woh howan kuhk8tomauau Godoh wohw[o]htamóonk, waussumont yeuh quanunkqappinitcheh?
21.23 Pasuk nupp8, ukkesinukkesuonganit, mámusse nanawiyit kah manunniit.
21.24 Wohpanaganit nomwohtau sogkodtunk, kah wus[k]konash wutogkiyeuash nashpe wéin.
21.25 Kah onkatuk nupp8 wutch ukketeahogkounoh 8weesogkinununeat, kah matta weekontamwe meetsu.
21.26 Nag pish tatuppe sepsinwog ut puppissiyeuut, kah 8hquaog pish wunuhkuhkauóuh.
21.27 Kusseh, n8wahteaoh kuttenantam8ongan8oash, kah spunohteaongash, nish ayeuuhkonittue matchenanuméógish.
21.28 Newutche kussimw8, uttiyeu wek sontim? kah uttiyeu wutáyeuongan8 matchet8og?
21.29 Sunnummatta nag kenat8tomauóog pomushacheg mayut? kah sun matta k8wahteomw8 ukkehkinneásuongan8ash?
21.30 Matchetou wadchanau, wutche paguanue kesukod, nag pish sohh8wunóog, en musquanittue kesukodtut.
21.31 Howan woh wahteauwaheont ummay ut anaquabit? kah howan pish wunnompoadtuhkauo[h] ne ásit?
21.32 Qut onch pish pas8au wenohkeit, kah pish appu weenohkeit.
21.33 OOnouhkôittue puhquohkomukquash, pish 8weeketeamunash, kah nish$noh wosketomp pish wutasukau[o]h, neane mataanunutcheh negonuhkunkquoh.
21.34 Neit toh kuttin tahn8che weekontamwahimw8, newutche ut kenamp8ham8ongan8óut ne ohteau pannéyeuonk.
22.1 NEit Eliphaz wut-Temanite namp8ham kah n8wau,
22.2 Sun woh wosketomp wuteiyeuonganú8 ut Godut, onatuh noh waantog, ne woh ain wutcheyeuwónont wuhhogkuh?
22.3 Sun k8neinneh noh wame masugkenuk, ne wutche kussampweusseaénúh? asuh sun 8chiin, newaj pahketeauan kummayash?
22.4 Sun pish kutaushkomuk newutche kukqushik? sun pish k8weeche petutteomuk en wussittum8onganit?
22.5 Sunnummatta kummatcheseonk missano? kah kuppanneseongash matta woh ogkeetam8unash?
22.6 Newutche tahn8che keneemunum ukkinnohtôsuonk keemat, kah kupposkinóog wuthogk8unóash poskissitchg.
22.7 Matta kittinnúmauoh nippe noh sauunuk wuttattamunat, kah kukkogkôunúmau petukqunnunk noh kódtupwit.
22.8 Qut noh missugken8en, ohtop ohke, kah noh quoht
22.9 Sekoussquâog kumméhche moncheahéoog, kah uppitténoash touiésog pohkshaash.
22.10 Newaj ahpéanog wéenuhkungquean, kah tiadche wabesuonk k8taméhik.
22.11 Asuh pohkenai ne waj matta naum8an, kah uppauppog kupputtogkuhhup.
22.12 Sunnummatta God appu qunuhqui kesukqut? kah kusseh, nisohkunkquappéhettit anagqsog, uttôh an qunuhquadt.
22.13 Kah kussim, uttoh God wuttin wahteauun? sun woh wussittum papashpe pohkenáe mahtokqsut?
22.14 Kuhpogkodtohqsash, nish wuthogqunneash, newaj matta naum8k, kah pomushau ut waéyôag kesuk.
22.15 Sun kukkehkinneash nukkóne mayash nish matchetoog tahtashk8hkomwéhetticheh?
22.16 Neg támetahwhutcheg wutch koshkomme ahquompiyeuut: noh ukquenohtógkom nahtippanukqut tomogkon.
22.17 Nag ânoncheg Godoh, ámaéhtinneat, kah toh woh nah wutusseaunshuh wame masugkénuk.
22.18 Qut onch wunnumwohtauuh wanegigish ut wekuóut: qut ukken8suáonk matcheetou nunna8sukkongqun.
22.19 Sampweusseaenuog wunnaumuneau, kah nag weekontamwog, kah matta waskhuagig ummáméhshanánumwéhtauóuh.
22.20 Qut nutohtoongan mat tametáhhamómuk, qut neg asqutt[á]whutcheg n8tau nah ummahchikkuswoh.
22.21 Eyeu nánouánum, kah wunohteash: ne pish k8ch wunniin. 
22.22 Attumin, k8wekquetumoush, naumatuonk wutch wutt8nit, kah ponsh ukkutt8wongash kuttahhut. 
22.23 Quinnuppean en wame masugkenuk, pish kutáyeuit, pish kutamaunum matcheseonk nôadtit wutch kutàyeuonganit.
22.24 Neit pish k8nohto gold onatuh puppissiyeuut, kah Ophire gold onatuh sepuése qussukqunash.
22.25 Nux, noh wame manuhkesit pish k8wonkonous, kah pish kutáhto monat silver.
22.26 Newutche neit pish k8tápeneam8ongan ut wame masugkenuk, kah pish kuttahshinum kuskesuk en Godut.
22.27 Pish kuppeantamau, kah pish ken8tunk, kah kutóadtehteam kukquoshómuwaongash.
22.28 Wonk pish ne teag kukkesantam, kah pish kummenuhkéhteontam: kah wequai pish wósum8m8 kummayash.
22.29 Panusháhetticheh, neit pish kussim, na tahshinittuonganú8[Ẋ]: kah noh pish wadchanau hohpaénúh. 
22.30 Noh pish pohquohwhuttau ummúnhann8m matta wáskhuog: kah ne pohquohwhuttanun nashpe kuppâhkenutcháuonk.
23.1 NEit Job namp8ham kah n8wau,
23.2 Yeu kesukok nutahhauóhhom8onk weesogkon, nuttogkomitteaonk ánue tuhkéquan onk ne nuttiohkónt8waongash,
23.3 Woi napehnont wahteau uttoh woh adt nameheog, onk woh nuppeam wehque wutappuonganit.
23.4 Woh n8nohtop nuttinniyeuonk ut anaquabit, woh nunnumwóhto nutt8nit ánomáiyeuash.
23.5 Nukkodwahteoh kutt8wongash nish namp8hamiitcheh, kah nukkodwohtam uttoh âsit.
23.6 Sun woh nutayeuuhkonittue ken8nuk nashpe ummishe menuhkesuonk? matta, qut woh nupponamunk menuhkesuonk.
23.7 Na ut sampweseaen woh wuttinnómauhyeuhkonáuh: neit woh nummicheme pohquohwhunit wutch n8sittumwaeneumut.
23.8 Kusseh, nukkitchittôusham, qut noh na matta wutappéin, kah nutassóúsham, qut matta n8wáheuh.
23.9 Menadcheuneiyeu, uttoh adt anakausit, qut matta nunnauóh: puttogqueu ut enninnuhkôuneiyeu, newaj matta nâôog.
23.10 Qut wahteou may ne áyoi, qutchehikqueon, neit pish nutogque sohham goldut.
23.11 Nusseet kogkôunum wutóntanéhtuongash, nunnanauwehteóh-ummay, kah matta nuppanneaóntam8un.
23.12 Kah matta nukqushkeóntam8 wussissitt8ne ann8team8onk, n8t8wontam wutt8n8e kutt8wongash, m8cheke onk nish nukquenauhik8e meetsuongash.
23.13 Qut noh nequtántam, kah howan woh ukqushkinuh? kah ukketeahogkôunuh uttoh an kodtantaminit, ne wutussen.
23.14 Newutche ussu ne kóhquttumiimuk: kah monatash neaunakish weechayeumuk.
23.15 Newaj n8tamantam ut anaquabit: natwontamon, neit n8wabissu[ó]n
23.16 Newutche God n8kohteau nuttah, kah wame masukkenuk n8taméhik.
23.17 Newutche matta nuttummetáhwhutteóh ut anaquohtag pohkenayeuut, matta yánunnum8 pohkenaài wutch nuskesukqut.
24.1 UTt8cheyeu8ash matta adtâhtoómuk wutch wame masugkenuk, tohwutch nag waheoncheg, matta námauwáhetteg ukkesukodtumash.
24.2 Nawhutch ontohtóog ohkeé kuhkuhhegash, chekée amaunáog flocksoh, kah umm8hwhóuh.
24.3 Ama8hkauáog wutassumoh touwies, nemunâog sekousq wutoxinumoh wutche kenohtóadtuonk.
24.4 Pohcháheáog matchekuoh wutch mayut: matchekuog ut ohkeit moáeu puttogqueog.
24.5 Kusseh, neane touohkomukque assesog ut touohkomukqut: sohhamwog en wutanakausuongan8óut, nompoáe omohkeog ne woh meechhettit: touohkomuk meetsuhikquog, kah wunneechan8oh.
24.6 Nag kepenumwog nish$noh pasuk 8weatchimineash ut ohteuhkonit: kah mukkinnumwog 8weenominnúash matchet8og.
24.7 Upposkissumwáheóuh poskissinitcheh, newaj matta wuhhogk8onganehhetteg tohkag.
24.8 Nag ogquehchippánukquog wadchue sokanonash, kah ágqshaog mogkequssukquanash wutche onkouwhôsuonk.
24.9 Nag amaunaog touiesoh wutch mohpanagunit, kah nemunnumauáog ukkinnuhtâusuonk matcheku,
24.10 Upposqusháheóuh kah amaunumauwáog wutsheafum noh kodtupwit.
24.11 Pummeeteáog, wuttinnome sussupponkomuk8óut, kah tattashkukkomwog 8wine$pressum8oash, kah nag kuhkutt8nwog.
24.12 Wosketompaog mishonóm8og wutch otanat, kah ukketeahogkôunoh noh n8chumwetahwhut mishont8wâuh: qut God matta wutogquontamauoh as8tuonk.
24.13 Nag neg nawhutch cheketogig wequai, matta wahteauog nish mayash, asuh matta appéog ne mayukontu.
24.14 Nashéhteaénin idchuwompanáeu omohkeit, nushau matchekuoh, kah quenauhikquinitcheh, kah nukonae onatuhheyeu8 komm8towaenúut.
24.15 Wonk wuskesuk mamussuaen askuhwhontam nahen pohpohkeni, n8wau, wuskesuk wanne woh nunnógk8, kah pen8wehteau wuskesuk.
24.16 Pohkenáag kuttahhamwog wetuómash, nish kogákinneaghetticheh kesukodáeu: matta wahteauog wequai.
24.17 Newtuche mohtompog wuttatuppeyeum8 wutonkauohtomut nupp8onk: nah howan wahheont, unnukquequenauanumóog wutonkauohtomut nupp8onk.
24.18 Unnukkenupshau nippeit, nag wutchippiyeum8 matánatamun ut ohkeit: matta naum8 wenominne ohtekòne may.
24.19 Konkahteádtau kah kussittau, mohtupanáog k8ne nippe, ne wuttinheon weenohkit neh matcheseinitcheh.
24.20 Oontomuk wanánumuk, 8hk pish 8wéetipwuh, noh matta pish wonk mehquanumau, kah matcheséonk pish pokshau onatuh mehtugqut.
24.21 Matchenéheau mehchéyeuoh, neh matta neechánekeh: kah matta wunne unneheóou sekousquoh. 
24.22 Wonk wutontonchimau masugkenutcheg, nashpe ummenuhkesuonk: noh neepau, kah matta howan páponontam8 uppomantamóonk.
24.23 Tôkonogque aninnumauit 8niinneat, uttoh adt anwôsik: onch wuskesukquash ohtaash ut ummayyeuóut.
24.24 Nag mishehéoog ogguhse: qut matteagwunnú8og, kah tiohquonkqheóog, nag amaunóog wutch mayut, onatuh wame onkátogig, & unnétummussóog wannashque missonkquámunit.
24.25 Kah yeuyeu matta ne nan8g: howan pannowaenúhikqueh, kah monteagwunninn8wátunk nukkutt8wonk.
25.1 NEit Bildad wus-Shuhit namp8ham kah n8wau.
25.2 Piohquttum8onk kah quehtianumáonk 8weetomukqun, wunohteaonganehto ut qunuhquiyeuonganehtu.
25.3 Sun woh ogkemon ukkenauwamemoh? kah uttoh adt 8wequai8m matta waapemun8.
25.4 Neit uttoh woh en sampweogquanumon wosketomp ut Godut? asuh uttoh woh wuttin pahkesin noh neetuónont mittamwossissoh?
25.5 Naum8k wehque ne nepâuzshaudtut, kah matta wôhsum8, nux, anogqsog matta pahkeseog ut anaquabit.
25.6 Uttoh en ogguhse, wosketomp noh ohkq kah wunnaumonuh wosketomp noh 8hkq!
26.1 Qut Job namp8ham kah n8wau,
26.2 Uttoh kittin unninnumauon noh matta wamenuhkesuonganeg? uttoh kittin wadchanumun wuhpit noh matta wamenuhkesuonganeg?
26.3 Uttoh kittin ken8nan noh matta 8waántam8onganeg? kah uttoh kittin m8cheke pahketeauun ne neaunag?
26.4 Howan noh keket8kauadt? kah howan wunnashauanitt8moh sohwehtunkquean?
26.5 Nupp8e teaguas kenauwehtinneash wutch agwe nippekontu, kah neg nâ wadohkitcheg.
26.6 Chepiohkomuk poshkohteau ut anaquabit, kah paguanúonk matta wuthogk8ongane.
26.7 Sepagenum nannummi, piuhsuke matteagwunn8it, waahshadto ohke mo teagwunit.
26.8 Weesquabenau mippehtu, ut ummattohkqussumut, kah mattogqs matta nehnekshano ut wutagwiyeum8óut.
26.9 Assánum wutappuongane wuskesuk, kah wussepágenumwontamun ummattohkqussum. 
26.10 Wéenuhom nippeash nashpe kuhkuhham8ongash, nô pajeh mohtshait kesukod kah nuhkon.
26.11 Kesukque neepattuhquonash nunnukshaash, kah chepshaog áushkómuadt.
26.12 Ummenuhkesuonk nashpe chachaubenum keitoh: kah nashpe 8wohwohtam8onk pashpehtahwhau pittuánum8oh.
26.13 Nasphe wunnashauanitt8moh wanéhteunk kesukquash; wunnutcheg, kuhkenauwéheau pepemsque ask8koh.
26.14 Kusseh, yeush kodchuhkie ummayash, qut uttoh en ogguhse wutchippiyeum n8tunkquodt? qut padtahquohhanne ummenuhkesuonk howan woh 8wohtamun.
27.1 Nano Job nagwutteánum wunnupwoáonk kah n8wau,
27.2 Neanuppomontog God, noh amaunuk n8sumitteaonk, kah noh wame Manuhkesit, noh weesogkinn8waheonk nukketeahogkou.
27.3 Nisahke wunnashaongan8, kah wunnashauanitt8moh God nutchanit.
27.4 Nussisset8nash matta pish yeumun8ash matcheseonk, asuh neenan matta kutt8tam8 as8kekodteam8onk.
27.5 God quttehteaj woh kussampweogquanumununnaóont, nô pajeh nunnuppunat matta nutontahtóo nussampweteaháonk wutch nuhhogkat.
27.6 Nussampweusseonk nummenuhkinum, kah matta nppónunnum8un: nuttah matta pish nukkekômuk8 nisohkuppomantam.
27.7 Nummatwomog ogqueneunkqusséhettit matcheet8ut, kah noh waábehtunkqueh, onatuh mat sampweusseaenú8ut
27.8 Newutche teaguas wutannóosuonk eiantogki, tôhkonogque 8chiin, God amaunumauont ukketeahogkôunoh?
27.9 Sun God pish n8tam ummauonk, wuttammehpunáonk peyaonukquit?
27.10 Sun God pish tapeneauau wuhhogkuh ut noh wame Manuhkesit? sun pish nagwutteae peantamau Godoh?
27.11 Kukkuhk8tomauonumw8, nashpe wunnutcheg God; ne weetomukque wame Masugkenuk, matta nupputtogqunnum8un.
27.12 Kusseh, wame kenaau kenaumuneau, neit tohwutch yeu moáe kenaau tahn8chewéyeôg.
27.13 Yeu wutchippiyeum matchetou ut anaquabit God, kah wutohtoongan8 sánukkutchóhh8wacheg, ne pish attumunumwéhettit wutch wame Masugkenutteáut.
27.14 Wunneechanoh monanit, newutch togkodteg, kah yeuh ontsétuonukqutcheh matta pish wamep8og petukqunnunk.
27.15 Neh asqunnumauutcheh pish nupp8e posekinóog: kah wussekousquomoh matta pish mauém8oh.
27.16 Tôhkônogque wutogque nanómongquodtáuunat silver puppissiyeuut: kah quagquashwehtamunat hogk8onk man8nskut.
27.17 Woh ukquagquashwehtamun, qut sampwesecheg pish wuthogqunneau, kah matta woskhúagig pish chachaubenumwog silver.
27.18 Ogque ayim wek mothut, kah ogque adchaekomukqut ne adchaenin áyik.
27.19 Weenauéetuen pish sepsin, qut matta pish mukkinau, wôshinum wuskesukquash kah matteagwunnú8.
27.20 Quehquenauanum8ongash ogque tohqunuk nippeit, mishehtash ukkomm8tinoh nuhkonáe.
27.21 Wutchepwash ummonchanuh, kah amáeu; kah onatuh nashquit amauhkonont wutch wutayeuonganit.
27.22 Newutch God pish wuttohkomuh, kah matta pish ukkishpâuh: kodtantam woh wusseemwunneat wunutcheganit.
27.23 Wosketompaog pish uppohponkinnitchassum8wonóuh, kah pish wussohh8kouóuh wutch wutayeuonganit.
28.1 Wunnamuhkut wushqushinnu8 silver, kah na áyeuonganu8 gold, uttoh adt sabassumuk:
28.2 Missehchuwog wuttinnumun ohkeit, kah wompuhshag sabassumun wutch qussukquanit:
28.3 Kuhquttum uttoh adt mohtshunk pohkeni, kah natinneham wame panuppeyeu8onk: pohkenai qussukquanash kah wutonkauúhtom nupp8onk.
28.4 Kodtitchúan tommogkon wutch noh na wadohkit, nippeash nish pusseete wunantamunash: nish nunohtaash, nukkonáog wosketompaoh.
28.5 Papaume ohke, ne wutch sohham8m8 petukqunnunk: kah ut agwe, quinnuppequosu onatuh n8taut.
28.6 Nish qussukquanash, ne ohteau Saphiersash: kah ne ohteau golde puppissi.
28.7 Mayeu8, ne matta puppinshaas wahteau8k, kah ne vulterse wuskesuk matta wunnaum8un.
28.8 Qunnonou 8shkoshim8mesoh matta wuttashkukkom8uneau, asuh uhqueneunkqussue qunnonou matta uppaumushâun.
28.9 Summagunnum wunnutcheg en woskeetompsqut: nomp8chitchikohteau wadchuash ut wadchaubuhkut.
28.10 Kuhkussum sepuash wutch kenugke pumipsquehtu: kah wuskesuk naum8m8 nishnoh teag mahshôadtik.  
28.11 Wéesquabenau tomogkonash wutch aneuchuwánit, kah ne adtahtôsik wussohh8wuttanun en wequaiyeuut.
28.12 Qut uttoh woh ut waantamóonk namehteauun? kah uttiyeu wutayeuonk wohwohtamóonk?
28.13 Wosketomp matta wahteo8 ne anôadtik, kah matta namehteau8un ut pomontogig wutohk8óut.
28.14 M8nôi n8wau matta nutapehtunk8un: kah kehtoh n8wau matta n8wetomuk8un?
28.15 Matta woh ne áhto8un wutch gold, asuh matta pish silver qutompagh8toouun, wutche ne anóadtik.
28.16 Matta woh piuhsuk8hum8un Ophire gold, mishôadte onyx, asuh saphir.
28.17 Gold kah crystal matta tatuppeyeuun8ash; kah matta pish ôs8wunnum8un wutche golde wishquash.
28.18 Wanne pish weogquttum8un coral asuh pearlsash, newutche ne anôadtik waantamóonk aneukom8m8
28.19 Ethiopiáe Topaz matta tatupunum8un, asuh matta pish tuppishk8num8un pahke goldut.
28.20 Neit toh 8m8 waantam8onk? kah uttiyeu wutayeuonk waantamoonk. 
28.21 Adtahtosik wutch wuskesuk8out wame pamontogig, adtahtauoneau mamatchekesukque puppinshasog.
28.22 Paguanuonk, kah nupp8onk n8waog, nunn8tamumun ne woweenodtumoonk nashpe nuttauoganonash.
28.23 God ne wahteauun may, kah wahteoou ne ayeuonk.
28.24 Newutche monunneam wehqshik ohke: kah naum ut agwe mamusse kesukqut.
28.25 Ayimunat wabanne quttuhham8ongash, ka[n] quttuhham8e quttuhham nippeash.
28.26 Ayik sokanone kukquttumoonk kah padohquohhanne kutshaumune may
28.27 Neit wunnaumunah, kah 8wahteauwahuonah, ukquagwoshwunumun, nux kah wunnatinneahkontamun.
28.28 Kah unnau wosketompuh, kusseh, qushaonk Lord, ne waantamóonk, kah amohkomunat machuk ne wohwohtam8onk.
29.1 NAno, Job nagwutteanum wunnupwoaonk kah n8wau.
29.2 Woi napehnont onatuheyeuee nont mahtshunti nepauzsi, onatuh nish kesukodtash nish wadchanukquean God.
29.3 OOwequananteg wohsum8m8uk nuppuhkuk, kah nashpe 8wéquai8m pannupwushaan pohkenahtu.
29.4 Neanieump ut n8skenue kesukkodtumut, ukkemeyeum God ohtag nekit.
29.5 Wame manuhkesit ashpame weetomit: kah nunneechanog weenuhkongquean.
29.6 Kodshittauon nutontanehtuongash nashpe butter, kah pumipsquash sokenumiehettit pumme sepuash.
29.7 Sohhamon wutch squontamut, ut papashpe keitotanat, quogwoshwunnumon nutappuonk ut toumaogquehtu. 
29.8 Wuskenuog naiehettit, kah puttogqueog, kah kutchisog omohkeog kah neepoog.
29.9 Sontimoog ahque keket8hkoog, kah ponamwog wunnutchegan8 wutt8n8out.
29.10 Ahtuhskauaog chequnàppuog, kah weenaneu mosogqusheau wanoguhk8out.
29.11 Mehtauog n8tiit, neit n8nanumuk, kah muskesuk nogquean, n8wauwoonuk.
29.12 Newutche nuppohquohwhun matchek[u] no mauk, & touwies, kah noh matta wadtanungumunganeg. 
29.13 OOnanitteaonk noh pakodche nuppuk nunnuhkuhkunk: kah sekousq wuttah nukkutt8hamwahteouun wutch muskouantamóonk.
29.14 Nutogq sampweseonk, kah nutogqun; n8sittum8onk onatuh petashqushauonganit kah chetuhquab.
29.15 Nen wuskesuk88ash pogkenumwog, kah nen wusseet8 n8chumwesit.
29.16 Nen mo 8shoh matcheku: kah enniyeuonk ne matta wahteoou[,] nunnatinneahamun.
29.17 Kah nuppohquenum wutombeukan88ash matcheet8og: kah nukkodtinnum ne mogk8kinnuadt wutch weepitit.
29.18 Neit nussip, pish nunnup ut n8wadshadt, kah pish nutogque m8chekehtau nukkesukodtumash naguntu.
29.19 N8wadchabuk mo sepakem8 kishke nippeit, kah neechippog wompannussin ut n8tuhqunnumut.
29.20 Nussohsum8onk wushkeyeu8 ut nuhhogkat, kah nutahtomp wuskeheau ut nunnutcheganit.
29.21 Nukkuhkeitonkquog, kah pahtsuog: kah chequnappuog ut nukken8s8waonganit.
29.22 Nahohtoeu nukkutt8wongash, nag matta wonk kutt8wog, kah nukkutt8wonk pattippassum8onukquog.
29.23 Kah nag nuppahtussuonukquog, onatuh sokanonut, kah mishegushkeu woshwunnumwog wutt8n8oash onatuh ogkomae sokanonut.
29.24 Weetanum8mog, matta 8namptam8uneau: kah matta pogketamoog wequaiyeue nuttinnussuonk.
29.25 Nuppepenam ummayeu: kah nuñegonap, kah nutogqui ketass8tamut ut kenauwameonganit, onatuh noh wekontamwaheont maumuttamunutcheh.
30.1 QUt yeuyeu nag papeississitcheg onk nen, nutahanehtunkquog? neg 8sh8oh mat tapeneum8un piuhsukashonat nuffloksume anumwut.
30.2 Nux, uttoh woh ut wunnutchegane menuhkesuongan8, n8chiin, neg ukkechiseum8ongan8 paguaneum8ugkup.
30.3 Wutch quenauwehik8onk kah mashagqunneaonk nussiyeuog: ussishaog touohkomuk, ne adt negonnae touushikup.
30.4 Neg tamehtahhogeg mallowsash kishke koussehtu, kah Juniperadchaubukash wutch ummeetsuongan8oash.
30.5 Nag sohh8hkauoog wutch kenugke wosketompahtu (wunn8swu wahwadchimouh onatuh asuhkaue komm8towaen)
30.6 Apinneat 8nouhkoiyeu hassunekit, ut ohkeonogwehtu, kah qussukquanehtu.
30.7 Ut kenugke chippishinneuhtugqut wohwhotuonittuog, ut agwe nettlesut nag miyeaweog.
30.8 Nag wunneechan8oh mattammogwog nux wunneechan8oh mat waesuonganegig, neg anue nishkeneunkqussitamwog ohke.
30.9 Yeuyeu nen nag wunnashp8hum8ongan8uh, nux nen wutahanehtamwe kutt8onk.
30.10 Nag nutunkquanumukquog, nag nòussem8og wutch nuhhogkat, kah matta ahqueteauog uhquontamunat nuskesuk.
30.11 Newutche noh ompenim nuppemunneat, kah nutonkapunánuk; nag wonk ompenimwog bridle ut anaquabeh.
30.12 Ut nuttinuhkôunit wuskenuog neepóog, amóhkomwog nusseetash, kah ayeuuhkonittue n8waabenumunkquog, uppaguanue ummayeuóash.
30.13 Matcheteóog nummay, kutchitúhshitteaog nutúhquanumóonk, wanne wutannumunkanéog.
30.14 Nutogque nukúhkongquog mishéhtash, pokshadtunk nippe: en nussiyeuonganit pummequaéog.
30.15 Quehquenauánum8ongash quinnuppém8ash en nuhhogkat: nag n8swehtahwhaog nukketeahogk[ô]unoh onatuh wabanit: kah n8niyeuonk ogque pámsheau matokqsut.
30.16 Kah yeuyeu nukketeahogkou nussókenuttontean: onkquanumóe kesukodtash nuttahqunuk.
30.17 Nuskonash nukkonukketóhuk nukonáeu: kah nutchohtash mat anwôshinun8ash.
30.18 Nashpe um̃ishe menuhkesuonk num̃ahchináonk, nuthogk8onk ôs8wem8: nupputtukquobbesin, onatuh adt tohkupsik nuthogk8onk.
30.19 Nuttinuhkonuk wunnumwiyeuut, kah nutogqueneunkqus puppissiyeuut kah pukqueit.
30.20 Kummauunitteaush qut matta ken8tiyeuh: nunneepoh, kah matta tohkuttintuppanummeúh.
30.21 Kutunkqueneheh: nashpe kummenuhke kenutcheg kutayeuuhkonittue apwunappehtáh.
30.22 Kuttahshineh en wabanit: na kenaiyeumwáhin, kah kummohtupanum nuhhog.
30.23 Newutche n8wahteoh pish kuppas8weh nuppunat, ut wetuómut ne kohquttumauut wame pomantogig.
30.24 Qut matta summagunum8 wuhpit en weenohket, tohkonogque ummauunaóont en uppaguanuongan8óut.
30.25 Sunnummatta nummauunnitteowonshap noh wadtaméhpunóhp? sunnummatta nukketeahogkou neuantamwanshop matchekuoh?
30.26 Natauwompattamon wanegik, neit machuk nuppeyaónuk: kah pahtauon wequai, na ut peyom8 pohkenái.
30.27 Nunnogkus wutteau, kah matta anwôhsinnum8, unkapunáe kesukodtash nukkoshkominneanuk. 
30.28 Nunnaunche mauop wanne nepauzsáe: nunneepop, nummóp ut mukkinneonganit.
30.29 Nen weemat8oh dragonsog, kah n8weechayeum k8k8khâusog.
30.30 Nuttuhquab m8ésu ut nuhhogkat, kah nuskonash chikohtaash nashpe kussitteau.
30.31 Wonk nut-harpum quinnuppém8 en mauunat: kah nut-organum, en ummaumatamwe wadtauatonkqussuongan8óut.
31.1 N8n8waonganéhteop nashpe nuskesukquash, neit tohwutch woh mehquanumog nunkusk?
31.2 Newutche teaguas kutchippiyeumun wutch Godut, wutch waábe? kah chaugua kutohtaonganun wutch wame manuhkesitteaut, wutch quanonkquapitteáut?
31.3 Sunnummatta paguanuonk ohtoóuog matcheet8og? kah penoweuneu sasamatahwháonk matcheetou?
31.4 Sunnummatta naum8 nummayash, kah ogketam nutontonéhtuongash?
31.5 Tahn8cheéyeuit pomusháon, asuh nusseet kenupshaum88k en as8kekodteam8onganit;
31.6 Qutompagh8nikquttei ut piuhsukeh qutompagh8neganit: onk God woh wahteou nussampwutteaháonk.
31.7 Nutontanéhtuongash quinnuppém88k wutch mayut, kah nuttah 8sukom8m8uk nuskesukquash, kah ne teague m8i pissogqshunk nunnutcheganit.
31.8 Neit ohketeadti, kah onkatuk meetsitch: nux, nutonktseonk kodohchábuhkôwhunach.
31.9 Nuttah as8kekodtumuk nashpe mittamwossis; asuh askuhwheteáon ut neetatteamung wutussquontamut
31.10 Neit nummittamwos onkatogeh togguhhamauonch, kah onkatogig wawósikompauwéhtauáhettich.
31.11 Newutche yeu mishe matcheseonk, nux ne matchéseonk sasamatahwhuttimuk nashpe wussittumwáenúog.
31.12 Newutche ne n8tau ne paguanue mahchukussumóm8og, kah ne kodohchabuhkóhham8m8 wame nano nummishétuonk.
31.13 Sekeneamós wuttinniyeuonk wosketompáe nuttinnineum, asuh mittamwossisse nuttinnineum nag penuánumôhettit.
31.14 Neit toh woh nutussen God waabeik? kah natauwóh8adt, toh woh nuttinne namp8hamau?
31.15 Noh ayeuhqueomp ut óontomukqut sun mo ukkezhéauusóhhoh? kah sun mo pasuk n8nhikóunónus ut ôontomukqut?
31.16 Kogkóunúnumaúog matchekuog wutch ukkodtantam8ongan8out, asuh pannusháhtauon wuskesukquash sekousq.
31.17 Nusséhteamon nukkodchuhkiyeum, kah touies matta meech8k.
31.18 (Newutche wutch n8skénúunneat noh mo n8wechéteum neane weeche wut8shin, kah nussampwushan wutch wutôontomukqut nokas.)
31.19 Nâog howan onkapunau wutch quenauwoshiáonk, asuh howáe matcheku matta teag hogk8.
31.20 Wusseganohtog matta wunnanumuk8óus, kah kussunaségis nashpe 8weshagunóas nus-shepsumog:
31.21 Nunnutcheg ayeuuhkonittue tahshinnumauógkus touwies, naumôn nutannumonteáonk ut squontamut.
31.22 Neit nuhpit penushonsh wutch nuttipimónit, kah nuhpit pokshonsh wutch wuskonit.
31.23 Newutche paguanuonk wutch Godut, ne mo n8chepshaonganin: kah wutche ukqunuhquappuonk, matta nutunkquontamun.
31.24 Goldéhteáan nutannôsuonk, asuh uttamon wanegik gold ken n8t8anatám8onk.
31.25 Weekontamos newutche n8weenaueetuonk missi, kah newutche nunnutcheg misháhto8m8.
31.26 Kenaumpamogkus nepauz pâmósik, asuh nanepâushadt wûhsumóe paumushadt.
31.27 Kah nuttah keme môsogquéhhog, asuh nunnutcheg chipwodtogkus nutt8n. 
31.28 Yeu wonk matcheseonk sasamatawhittin nashpe wussittumwaénin: newutche neit woh nuppann8wohtou Manit noh waábe.
31.29 Weeontam8ontamon uppaguanúonk noh sekeneunkquée, asuh tahshinog nuhhog, machuk naméhikqut.
31.30 (Matta nuttenantam8 nutt8n matchesem8utch, kodtantamon matanumóninneat ukketeahogkóunoh)
31.31 Wosketompaog ut nekit matta n8wahetteg, woi yeu ohtauogkus 8weyaus!
31.32 Penuot matta appu toumáogwut, qut n8wôshittanumau n8ssquontamash pomushaénuog.
31.33 Puttoghumon nuppanneusséonk onatuh Adam: adtahtauon nummatcheseongash ut mohpanágunit.
31.34  Sun nukqush monacheg, asuh teateashiyeuongash ummeshananitteaonganóoash sun nen chepshanukqunas: ne n8ch chequnappenás, kah matta nussohham8 en ussquontamut.
31.35 Woi napehnont pasuk n8tiit, kusseh, ne nukkodtantamóonk wame Masugkenuk noh nunnamp8hamunkqunat, kah noh ayeuuhkkausit wussukh8k b8k.
31.36 Wunnamuhkut woh nunneemunnumun ut nuttukeet, kah woh nutogque wushpunnauun chetuhquabit.
31.37 Woh n8wahteauwah ne adtahshik nutontannehtuongash onatuh sontimóut nutogque pas8sukau.
31.38 Nutohke ayeuuhkonittue mauémukquean, kah wonk wonuhchuhhegash amòôsehettit.
31.39 Meechon nish no adtannegikish wanne ô[a]dtehteanat: asuh wannehteauwáheog uppomantam8ongan8 neg na wadogkitcheg.
31.40 Kogkôunnogkuhquohh8waog nompetuuttam8m8utch wheatsash, kah matche mosketuash nompetuuttam8m8utch barlyash. Ukkutt8wongash Job, mahtshaash.
32.1 NEit yeug nishuog wosketompaog ahque namp8hamauáoh Joboh, newutche sampweusseaeneum ut nehenwonche wuskesukqut:
32.2 Neit nashqunau ummusquantamóonk Elihu, wunnaumonuh Barachel up-Buzit, anonkumoncheh Ram: ayeuuhkonitt
32.3 Wonk ayeuuhkonittue nishuoh weetompuh ummusquantamóonk wunnashqunnaéhtauoh: newutche nag matta namehteau8og namp8hamóonk, kah pogkodchimáog Job.
32.4 Kah Elihu pahtussu nô pajeh Job ukkeket8konat: newutche nag wutanue kehchéiyeumóuh.
32.5 Elihu nag* wanne namp8ham8onganunn8 ut wutt8n8óut yeug nishuog wosketompaog, neit ummusquantamóonk nashquneau.
32.6 Kah Elihu wunnaumonuh Barachel up-Buzit namp8ham kah n8wau, nen nuppeissis, kenaau kukkehchiyeumw8, newaj wabeseomp, kah nunn8shishom kenahtinununnaóont ne unnantam.
32.7 Nussip, kesukodtash woh ket8kóm8ash, kah neadtahshik kodtum8ash woh kuhk8tomwehteom8ash waantamóonk.
32.8 Qut na nashaonganú8ut wosketompaut, wunnashanittauwáonk wame Masugkenuk 8wohwohtamwáheuh.
32.9 Matikkenukeg matta(nagwutteae) waantam8og, kah kehchisog matta wohtom8og wussittum8onk.
32.10 Newaj n8wai, kuhkéhtiek: nen wonk nunnahtitteam nuttenantam8onk.
32.11 Kusseh, nuppahtsuwontamup kukkutt8ongash, nukkuhkeitamup k8wohwohtam8ongan8, natinneahámog uttoh an8wáog.
32.12 Nux nukkéhkitamup: kah kusseh wanne howan kenaau, nának[ó]nchimauau Joboh, asuh namp8ham8 ukkutt8wongash.
32.13 Ishkont woh kittinn8wom8, nunnamehteomun waántamóonk: God wunn8gonkonuh, matta wosketomp.
32.14 Yeuyeu, matta ayeuuhkonittue n8nohtunk8 ukkutt8ongash: asuh matta nunnamp8hamauoh nashpe kukkutt8wongan8ash.
32.15 Nag chepshaog, matta wonk namp8ham8og, ahque keket8kaog.
32.16 Pahtseon (newutche nag matta ket8kau8og, qut chequnikkompóog, kah matta wonk namp8ham8og)
32.17 Nen wonk nunnamp8ham nutchippiyeum; nen wonk nunnahtutteam nuttenanittam8onk.
32.18 Newutche missi ne woh án8wai, nashauonk noh nuttinnómiyeumut nutchétimuk.
32.19 Kusseh, nunnogkus onatuh wine, ne matta n8wanómun8g nahen pashkheau onatuh wuske wisquadt.
32.20 Nukkeket8kom onk woh n8namam:  n8wôhshinnum nussisset8nash, kah nunnamp8ham.
32.21 K8wehquetumonumw8, ahque howan ogqushissúononti, asuh howan wowunonuhkomonti.
32.22 Newutche matta n8wahteou magunat wowunonuhk8waongash: neussean, noh kezhikque teanuk woh nutamaunuk.
33.1 NEwutc
33.2 Kusseh, yeuyeu n8woshinnum nutt8n, neenan keket8hkom8ut nutt8nut.
33.3 Nukkutt8wongash wutch nussampwutteahaonganit, kah nussissitt8nash pahke kutt8tam8m8ash wahteauonk.
33.4 Wunnashauanitt8moh God nukkezhik, kah wunnâshauonk wame masugkenuk, nuttinnunnumunk pomantamoonk.
33.5 Woh namp8hamiéan, wunohtoush kukkutt8wongash anaquabeh, neepaush,
33.6 Kusseh, neaunak kukkodtantamoonk ut nunnompenonat God: nen wonk nukkuhkenaiehhitteap wutch man8nskut.
33.7 Kusseh, n8wabesuonitteaonk matta k8wabuunuk8h, asuh matta nunnutcheg kuttuhkekquehhuk8h.
33.8 Wunnamuhkut kukket8kom ut nunn8tam8onganit, kah nunn8tam k8wadtauatonkqussuongane kutt8wongash.
33.9 Kussim, nen nuppahkes wanne n8panneseonganu, nen wanne n8waskhuoh, asuh matta matcheseonk nutapehtunk8h.
33.10 Kusseh, ayeuuhkonittue nunnamteunk tohwajéyeu8k: nutogquanum ut ummatwomut.
33.11 Nusseetash ponam stocksut, kuhkinneasu wame nummayash.
33.12 Kusseh, yeu kutut matta kussampweusséin: 
33.13 Tohwutch ayeuuhkonát? newutche matta wunnompagunum8 wuttinniyeuongash.
33.14 Newutche God pasukqut ket8hkau, nux neesut, qut wosketomp matta 8wahteau8un.
33.15 Ut unnukquomuonganit, ut nukkonâe monomansuonganit, kussukkouéonk nohkuhkauoncheh wosketompuh, kodtukquomhettit ut wutappinneaóut.
33.16 Neit wóhshinum wehtauogk8ash wosketompaog, kah sealham ukkuhk8tamwehteaongan8.
33.17 Woh wutamaunónat wosketompuh wutch wutanakausuonganit, kah woh adtahtou pehtuánumóonk wutch wosketompaut.
33.18 Kogkôununau ukketeahogkôunoh wutch pohsahtheganit, kah uppomantamóonk, wutch pagwaninneat togkodteg.
33.19 Noh wonk sasametahwhau onkquommom8onk ut wutappinneat, kah wutch monakish wuskonash menuhke onkquommom8onk.
33.20 Newaj uppomantamóonk uhquontamunit petukqunnunk, kah ukketeahogkóunoh kodtantamóe meetsuonk.
33.21 OOweyaus mohtuppaémo, newaj matta naum8muk: kah wuskonash nish matta naum8mukish, sekh8suash.
33.22 Ukketeahogkôunoh pas8sukomwoh weenohket, kah uppomantamóonk en neg pagwohteácheg.
33.23 Ann8naénúh weetomukquit, quogquoshkinnumwénin, pasuk ut kenugke nequt muttannonganogkussuoh, wunahtinònat wosketompuh wussampweteahaonk.
33.24 Neit nah ukkitteanumoh, kah n8wau, tomweh wutch 8w8mwussinneat en pasahtheganit, nummiskom man8whittuonk.
33.25 OOweyaus pish ánue wuskeyeu8 onk noh mukkis, pish qushkeu en wuskenúe kesukodtumut.
33.26 Noh pish peantamauau Goduh, kah ukkitteamonteanumoh, kah pish wekontamóe wunnaumauoh wuskesuk: newutche pish onkquotauau wosketomp wussampweusseonk.
33.27 Monunneauau wosketompuh, kah howan n8wadt nummatchesem, kah n8wounkéhteóh ne sampwag, kah matta n8chiéin. 
33.28 Tomheau ukketeahogkôunoh wutch 8msinneat en pahsohtheganit, kah uppomantam8ok pish naum8m8 wequái.
33.29 Kusseh, wame yeush nohnompit God wutusseaunshanash wosketompuh.
33.30 Quehch8unónat ukketeahogkôunoh wutch pohsahtheganit, 8wequassum8ónat nashpe 8wequayeum8 pamontogig.
33.31 Papane kuhkinneasish, woi Job, kuhkeihtuh, chequnapsh, kah nukkeket8hkam.
33.32 Toh woh an8waan namp8hamáh, keket8kash, newutche nukkodtantam kussampwe ogquanumununat. 
33.33 Matta nan8g kuhkeitah, chequnapsh, kah kukkuhk8tomoush waantamóonk.
34.1 NAno Elihu, namp8ham kah n8wau,
34.2 N8tam8k nukkutt8wongash, woi kenaau waantamwenuog, kah kuhkehtiek, kenaau wahteauonganeogish.
34.3 Newutche nehtauog qutchehteau kutt8wongash, onatuh mutt8n quadchehtog meetsuonk.
34.4 Pepenamontuh wussittumoonk, wahtéauuttuh ut kenugke kuhhogkanonut uttoh an wunnegik.
34.5 Newutc
34.6 Sun woh nuppann8wohtoh n8niyeuonk? nuttanheg matta woh neetskehteauouun, matta paneseon.
34.7 Howae wosketomp án8ont Joboh, noh ogque wuttattog mishananittuonk nippeut.
34.8 Noh weechauont asenitcheh matcheseonk kah weechauont matchetouenuh.
34.9 Newutche n8wop, wanne teag wutchieu wosketomp, woh 8weeteanumonat Goduh,
34.10 Newutche n8tiek wohwohtamwenuog nó8sukongqutch God woh ummatchesenat, kah manuhkesit woh uppannesenat.
34.11 Newutche wutanakausuonk wosketomp 8tonkquttauun: kah namehteauwaheau nish$noh howane neaunak ummayeuoash.
34.12 Nux wunnamuhkut God matta woh matchesu, kah wame manuhkesit matta woonkehteoou wussittumoonk.
34.13 Howan neh ummeechumuhkonuh ut ohkeit? asuh howan wunohtunk mamusse muttaok.
34.14 Ponuk wuttah ut woksetompaut, mukkinnumauont wuhhogkuh wunashauanitt8moh kah wunnashauonk.
34.15 Wame weyaus pish miyáe paguaneum8, kah wosketomp pish wonk quinnuppu en puppisiyeuuneat.
34.16 Eyeu wohwohtam8onganéan yeu n8tash, kuhkeitash n8wadtauatonkqussue kutt8wongash. 
34.17 Noh sekeneog ne sampwag, sun woh nanawunnuau? kah sun kuppogkodchim noh ánue sampwesit?
34.18 Sun tapeneunkquit unnonat ketass8t kummatchetum, kah sontimóog, kummattannittowo[m]pomw8?
34.19 Uttoh en ogguhse, noh matta agwushissuónunk sontimoh, asuh matta ánue wodt8anumunk wenauétuoh onk matchekuoh, newutche nah wame wunnutcheg wutanakausuonk.
34.20 Teanuk pish nupp8og, kah missinninnúog pish wuttamehpunáog ut nôeutipukok, ka[h] pish mahtshaog, kah manuhkesitcheg pish amaunáog, wanne menutchegane.
34.21 Newutche wuskesukquash ohtaash ummayit wosketomp, kah naum wame wutaongash.
34.22 Na matta pohkenaun8 asuh nupp8onk wutonkaóhtom, na matcheussecheg woh adt puttogquehettit.
34.23 Newutche matta ánue pon[a]mauóou wosketompuh onk ne sampwag, woh uppe[t]ukonat wussittum8onganit weeche Godoh.
34.24 Noh pish sohqutt[a]hwhau menuhkesuénúh wanne woh ogkemwe, kah nompashau onkatogeh.
34.25 Newajeh wahteunk nag wutanakausuongan8ash, kah nah ukk8skonuh nukkonáeu, newaj nag paguanéhettit.
34.26 Nah wutogque togkomuh matcheet8ut, ut wunnaumunnaóut onkatogig.
34.27 Newutche ukqushkéhtauóuh, kah matta wunnatwontamauóuh ne teague ummayash.
34.28 Newaj ummauonk matcheku, peyahteauwéhettit, kah noh n8tam ummauonk náh onkapunánutcheh.
34.29 Wunohteáonk magukish, neit howan 8tameheuh, kah ahtahtunk wuskesuk, neit howan woh ummonunneauoh? uttoh in ayeuuhkonittue unnéhteauun wutohtimóin, asuh webe wosketomp:
34.30 Eiantogki matta, woh nanawunn8óou, ishkont woh missinninnuog puttabhamwog.
34.31 Wunnamuhkut, tapeneunkqut unnonat God, nummahche chequnehtam, matta wonk nummatchesu.
34.32 Ne mat naum8 kuhk8tomah, matcheséan, matta wonk nutussein.
34.33 Sun woh n$nih ne anantaman? noh woh onkquottantam, tohkônogque kutjishontamunat, asuh tôhkonogque pepenaman, kah matta nen, newuthce n8wash uttoh en wahteauan.
34.34 Wahwohtamwenuog unnukquttei, kah waantamwénin n8tiitch.
34.35 Job, wanne wahteóe ket8hkau, kah ukkutt8wongash wanne waantamwéen8ash.
34.36 Nukkodtantam Job woh qutcheheau en wohkukquoshinit, newutche wunnamp8ham8ongash wutche matchet8og.
34.37 Newutche k8tenehteau ummatcheseonk chékeetam8onk, pohponkinitchóhou ut kenugke kuhhogkanónut, kah m8chekehteau ukkutt8wongash ayeuuhkonittue Godoh. 
35.1 NAno Elihu keketohkau kah n8wau,
35.2 Sun kuttenantam yeu sampoi, ne an8waan, nusampweusseonk ánuwunnum God wussampweusseonk?
35.3 Newutche kussip, teag n8chiin, kah teag n8tahtauun pahkhimuk wutch nummatcheseonganit?
35.4 Kenamp8hamoush, kah neg weechayeu[8]kqueaneg.
35.5 Monunneash kesukquash, kah naish, kah kuhkinneash mahtokqsash nish ánuunkqussúmukquéanish.
35.6 Matchesean, toh kittineh? asuh kuppaneseongash m8nák, toh kittinneh?  
35.7 Sampwesean, teag kuttinnumau? asuh teaguas attumunum wutch kenutcheganit?
35.8 Kummatcheseonk woh woskeheau wosketompoh, neane ken, kah kussampweséonk woh 8chiin wunnaumonuh wosketomp.
35.9 Nashpe monakish mukk8kinittuongash, nah ummauwéheóuh, nag mishont8waog, newutche wuhpit noh manuhkesit.
35.10 Qut wanne howan n8wau, uttiyeuoh God noh kezhikqueh, noh nukkonáe kodt8hamwáhuadt?
35.11 Noh m8cheke kuhk8tomungqueog, onk neg puppinashimwog ut ohkeit, kah m8cheke waantamwáhikqun, onk kesukque puppinshasog.
35.12 Nag na wuttit mauuneau (qut wanne howan wunnamp8ham8h) newutche uppehtuánum8ongan8 matchet8og.
35.13 Wunnamuhkut God matta n8tam8 tahn8cheyeu8uk, kah wame manuhkésit matta 8t8ontam8un.
35.14 Tôhkônogque n8waan matta pish kenau, qut wussittumóonk ohteau anaquabit, newutche pabahtánum.
35.15 Qut yeuyeu newutche matta ne nan8h, noh natauóhuau ut ummusquanittam8onganit, qut onch, matta wahteauou ut mishunkquomom8onganit.
35.16 Newaj Job tahn8che wôhshinuk wutt8n: matta wahteóe muttaanteau kutt8wongash.
36.1 WOnk Elihu nano keket8kau kah n8wau,
36.2 Ogguhse chequnehtah, kah kenahtinush, ashpáme keket8ka[n]shog God.
36.3 Nunneemskom n8wahteóonk wutch n8adtut, kah nutogquontamau sampweseonk noh kezhukqueh.
36.4 Newutche wunnamuhkut nukkutt8wongash matta pish pann8waongan8ash, noh pahke wahteunk k8weetomuk.
36.5 Kusseh, God missugken, kah wanne howane sekeneauó8, ummenuhkesuonk kah 8waantamóonk missiyeuash.
36.6 Matta wadchanum8 uppomantam8onk matcheet8, qut samweunéheau matchekuoh.
36.7 Matta amàunum8 wuskesukquash wutch sampweusseaenuut: kah nag weetomáog ketass8tamwoh ut appuonganit, nux, noh nag ummicheme menehkheuh, kah nag misheheáog.
36.8 Kah tohtogkuppishettit fettersash, kogkônugqhettit unkapunnáe pémunneáhtonash:
36.9 Neit wunnahtinuh wutanakausuongan8, kah uppannéseongan8oash, nish mashteauhetticheh.
36.10 Wonk 8wohshwunumauoh wehtauog8 en áushkontuonganit: kah ann8team8 nag ukqushkenaóont wutch matcheseonganit.
36.11 Nag n8sweetauahettit kah wuttinneumukkauáhettit, nag pish wunniyeue mahtshadtóog ukkesukodtum8oash, kah ukkodtum8m8ash ut weekontam8onganéhtu.
36.12 Qut nag matta n8sweetamohetteg, nag pish mahtshaog nashpe togkodteg, kah nag pish mat wahteaúe nupp8og.
36.13 Qut eiantogkitteahoncheg, nanómunkquodtóog musquanittuonk: nag matta mau8og nah weewepapinnont.
36.14 Nag wuskenúe nupp8og uppomontamóonk kenuksheau nishkeneunkqussinitcheh.
36.15 Pohquohwhunau matchekuoh ut wutonkquanum8onganit, kah 8woshwunnumauoh wuhtauogwash mahche mukk8kinitcheh.
36.16 Netatuppe woh kutontashik wutch nanakonchiyeuut, en mummishkiyeuut, ne mo adt nanakonchan8g, kah ne ponamuk kuttlableumut, woh weesinum8.
36.17 Qut kenumwohto wussummaonk matcheetou: wussittumôonk, kah sampwenéhtuonk kuttohqunnukquog. 
36.18 Newutche na musq[n]anittuonganú8: kuhkinneasish, ishkont kutamaunuk nashpe wuttatteaonk: neit mishe man8whuttuonk matta woh kuppohquohwhunuk8.
36.19 Sun wutt8antantam k8weenauéetuonk? matchaog, matta gold, asuh wame wutchekeusseongash menuhkesuonk.
36.20 Kodtantam8kon nukkon, missinninnúog tummehtahwhôog wutch wutáyeuongan8óut.
36.21 Nunnukqussish, ahque wutt8antash matcheseonk: newutche yeu teáoge kuppepenamun onk ne unkquanumóonk.
36.22 Kusseh, God mishéhuau nashpe ummenuhkesuonk: howan neh wuttatupe kuhk8tomwehteomw8?
36.23 Howan noh kohquttumauont ummay? asuh howan woh an8wadt, kummatcheussem?
36.24 Mehquontash mishéhteauunat wutanakausuonk ne wosketompaog námohettit.
36.25 Nish$noh wosketomp woh wunnaumun, wosketomp woh nôadtit wuttin mónunneaumun.
36.26 Kusseh, God missugken, kah matta n8waheóun, kah ne adtahshik ukkodtum8mash matta woh namehteauoúunash.
36.27 Newutche papeeteóu pattippashinne nippeash: sokanumwog nippe neaunak ne ouwán.
36.28 Ne matogqus pattippashik, kah m8cheke wuttattippanau wosketompuh.
36.29 Wonk howan woh wohtog sepakém8uk magtokqs, asuh Tabernakle wuttauatonkqussuonk?
36.30 Kusseh, wussepagenamwóntamun 8wequa8m, kah wutunkhumun ut agwe kehtahhannit.
36.31 Newutche ne wunnashpe wussumon missinninnúh, m8cheke assam.
36.32 Nashpe mattokqs puttoghum wequai, kah wutann8tamun matta wohsum8mun8ut, nashpe mahtokqus, ne nashaue paóm8uk.
36.33 Ne na adt wuttauatonkqussúm8uk wunnahtukkon ne papaume, neetasuog wonk papaume ouwán.
37.1 YEu wonk wutch nuttah nunnuksheau, kah ontahteau wutch wutayeuonganit.
37.2 N8tamwe n8tash ummishont8wáe wadtauatonkqussuonk, kah annont8wáe ne sohham8m8uk wutch wutt8nut. 
37.3 Wussampwewuttauun ut agwe mamusse kesukqut, kah ukkutshaumun en wehqshik ohke.
37.4 Asuhkaue wuttauatonkqussuonk mishont8wóm8, padtahquohhunéhteau nashpe 8netue wadtauatonkqussuonk, kah matta uppahtsuáheuh 8wadtauatonkqussuonk n8tamuk.
37.5 God monchanatamwe neempohteau nashpe 8wadtauatonkqussuonk: mogagish ussu, nish matta woh wahteau8ogish.
37.6 Newutche unnau k8noh, ohkeit apsh: neane wonk nishkenon, kah menuhkesue sokanónut.
37.7 Sealham nish$noh wosketomp wunnutcheg, onk wame wosketompaog woh wahteauog wutanakausuonk.
37.8 Neit puppinashimwog aahettit 8wonogk8out: kah appuog wutayeuongan8out.
37.9 Sowaniyeu 8m pemsquoh: wutch nanumieyeu tohkoi.
37.10 Nashpe wunnashauonk God t8hpeu8; kah ne koshkag nippe menuhki.
37.11 Kah wonk nashpe nuppehamunat sauunnumwahto kuppogki mahtokqs, seahham 8wosittae matokqs.
37.12 Kah quinnuppem8 nashpe ukken8s8waongash: onk woh usseog, uttoh anann8nont, ut woskeche muttaohkit, ut ohkeit.
37.13 Uppeyahtauun, asuh wutch sasamatahwhuttuonk, asuh wutch wutohke, asuh wutch monaneteaonk.
37.14 Yeu n8tash Woi Job, chequnikompaush, kah natwontash monchanatamwe wutanakausuongash God.
37.15 Sun k8wahteoh ahquompi nish God wan[u]ht[u]nk, kah wosumwahtunk 8wequayeue mahtokqs.
37.16 Sun k8wahteoh piuhsukehteauoonk mahtokqsash: ummonchanatamwe anakausuongash, noh p[a]nnuppeyeue wahte[un]k?
37.17 Uttoh en kuthogk8ongash kes8i, m[an]ohtunk o[h]ke nashpe sowansh.
37.18 Sun [n]oh k8weeche sep[Ẋ]genummom pohkok, ne manuhkag, onatuh tabassumwe pepenauutchit [ẊẊ]uhquonk?
37.19 Kuhk8t[o]maiinne[a]n uttoh woh ánogkut: n8nanumumun wunnohtauunat nukkutt8wonganun newutche pohkenai.
37.20 Sun woh unnon, nen nukkeket8kam? wosketomp ket8kont, pish wunnamuhkut misheasqun.
37.21 Yeuyeu matta wosketompaog naum8og wôhsittae wequái ne ohtag matokqsut: qut mishehtash pamsheau, kah nish uppahketeauunash.
37.22 Wunohquodt 8m8ou nannummiyeu: qut God uhquéneunkquod um̃anittuanussuonk.
37.23 Papaume masugkenuk n8nanumumun nameheon: missugken ut menuhkesuonganit, kah ut wussittum8onganit, kah m8chekohtauom8 sampweseonk: matta onkapunohteaou.
37.24 Newaj wosketompaog qushahettit: matta howane ogqushissuonoou waantamwutteahonitcheh.
38.1 NEit Jehováh namp8hamauau Joboh wutch pemsquohhut, kah n8wau.
38.2 Howan yeuoh, noh pohkenehteunk ken8nittuonk nashpe mo wahteoe kutt8wongash?
38.3 Yeuyeu ogque wosketompaut ne puttukquobpis; newutche kena8tomoush, kah ken wahteauwaheh.
38.4 Uttoh kutapineas wanohtauon ne quenohtag ohke? missohhash, wahteauan wohwohtamoonk.
38.5 Howan wanohtunk nish quttuhwhegash, wahteauan? asuh howan sepagunumwontogus pemuneat?
38.6 Uttoh ut menuhketeausu nish quenohtagish? asuh howan wanuhtongkus ne nashinne qussuk.
38.7 Nompoàe anogqsog moae kôt8hamahettit, kah wame wunnaumonuh God mishont8wae weekontamog.
38.8 Asuh howan kobhog  kehtahhanne squontamash, sohwutchuog onatuh kachem8uk wutch oontomukqut.
38.9 Matokqs ne hogk8unuhkauog, kah kuppogkodtokqus nupputtukquobpussuwahtauun.
38.10 Kah n8wonukontamun nukkuhquttume ayeuonganit, kah n8nahtw[ó]ntamwáh barsash kah ushquontamash. 
38.11 Kah nussip, yeu pish kuppeyon kah matta ongkoue: kah yeu pish kuppehtuánumwe tuhk8og kuppuhwhoneau.
38.12 Sun kutann8tam mohtompog nadteuh pâmontaman? kah idchuwampan k8wahteauáh wutáyeuonk?
38.13 Onk woh missunnum8m8, wéhqshik ohke, onk woh matcheet8wog ne wutch kódtuhkoneau?
38.14 Ogque quinnuppenausu man8nskut ut seale$ut, kah ogquekompauog hogk8unit.
38.15 Kah wutch matcheet8ut n[a]g 8wequ[aá]iyeum8 kogkôunumun, kah qunuhqui muhpit pish pohquenumun:
38.16 Sun kuppetutteam kehtahhanne tohkekomuash? asuh sun kuppomusham natinneakontamunat monôagk.
38.17 Nupp8ongane squontamash sun k8woshewehtunkquog? asuh sun kenaumus onkauohtae nupp8onk 8squontamash.
38.18 Sun k8wahteoh ne koshkag ohke? missohhash wame wahteauan.
38.19 Uttiyeu may ne wequai wadohkit, kah papaume pohkeni, uttiyeu wutayeuonk. 
38.20 Woh keneemunnumunat ne wehquohtag, onk woh k8wahteauunat mayash en noh weetuomut.
38.21 Sun k8wahteauun, newutche na ut keneetip, asuh newutche monatash kukkesukodtumash⸮
38.22 Sun kuppetutteamus k8ne nompakouunehtu? asuh sun kenaumus segane nompakouunash?
38.23 Nish wadchanumonish en wuttamehpunae kesukodtut, kah en mattompagwe kah ayeuwuttue kesukodut.
38.24 Teagwe may chipohtae wequai, ne seahham8m8uk wutchepwosh ut ohkeit?
38.25 Howan chachaubenuk nippee pohsem8ut, wutche nippe tomogkon? asuh padohquohhe ukkutshaumune may?
38.26 Wussokanonteateauunat ut ohkeit, ne matta wosketompoaun8g: ut touohkomukqut, ná matta wosketompaun8g.
38.27 Womepwehteauunat nossiyeum8uk, kah ne matta toh anompamukquohtin8g ohke, kah sonkehteauunat, kah n8chumwe moskehtue wunneht8nunkquamesash.
38.28 Sun sokanon wut8shu, asuh howan wompequait neechippagwe pattippeshineash?
38.29 Howan wutoontomukqut wag kuppadt? kah kesukque wompi t8p, howan wompequáit?
38.30 Nippeash unupputtogwhosu onatuh nashpe qussuk, kah woskeche m8nôiyeuut togquodtin.
38.31 Sun woh kukkushpinoh weekone ukkussinnasuongan8 assishquttauaog? asuh sun woh kutompinum ukkishpiss[ú]ongash Orion.
38.32 Sun woh kussohh8wun Mazzaroth, ut wutahquompiyeumut? asuh sun woh k8nash Archturus weeche wunnaumonuh?
38.33 Sun k8wahteaoh kesukque kuhk8waongash? sun woh k8nohtoh wunnanawunnumoonk ut ohkeit?
38.34 Sun woh k8waabinum 8wadtauatonkqussuonk matokqs, onk monae nippeash woh kenuhkuhkunk?
38.35 Sun woh kutann8tam ukkutshaumunash, nish woh monchem8ash? kah woh kuttukquog nenawun yeu.
38.36 Howan ponuk waantamoonk anomit? asuh howan wohwohtamwahteunk metah?
38.37 Howan woh waantamwe ogketog matokqs? asuh howan woh kobhog kesukque wishquash?
38.38 Puppissi manuhkehik kah puhquohkomukquash menuhkohtaash.
38.39 Sun pish kutadchontam wunnehtoonk qunnonou, asuh k8wamepwehteoh ukkodtup8ongan8 wushkoshimwe qunnon8og.
38.40 Sepsinhetttit ut 8wonogk8out, kah aphettit kuppahtu askuhwhekonat?
38.41 Howan quagquoshwehtog konkont ummetsuonk? 8shkshamesumoh mauunnitteauahettit Godoh, nanwush[a]og wutche quenahik8onk meetsuonk.
39.1 SUn k8wahteoh ne adt8cheyeu8g touohkomukque qussukquanetue goatsog neetuog? asuh sun woh kukkehkineas qunnequáog neechahettit?
39.2 Sun woh k8woogkem nepauzsaog ne ut wompequahettit? asuh k8wahteoh neadt8che neechahettit?
39.3 Nag nauwaeog, neechaog, sohwohteaoh wutunkquanum8ongan8.
39.4 Wunneechans8uh wunohk8oh, nag nashpetuog weatchiminneash: sohhamwog, kah matta nah ukqushkehteauouh.
39.5 Howan chapée moncheáheont touohkomukque asse, asuh howan ompenik ukkishpissuongash touohkomukque asse:
39.6 Noh wek nuttouohkomukquhkon, kah matchekine ohke ne wutayeuonk.
39.7 Mishanánumau monanutcheh ut keitotanat, asuh matta n8tam8 8wadtauatonkqussuonk noh kódt8hkaúsit.
39.8 Wadchue wutayeuonk ne wuttittanadtup8onk, kah natinneham nish$noh ashkoshqui.
39.9 Sun woh nequttuun wekontam k8tinninneúmuhkongqunat, asuh wutappinneat ne ahhut assamadt?
39.10 sun woh kukkushpin nequttuun nashpe uppemuneat ut wonuhchuhheaganit, asuh sun woh noh kutohtóeu nákutchagwom8muk ut 8nouhkoiyeuut?
39.11 Sun woh kuppabahtanum newutche mishinnuhkésu:
39.12 Sun k8namptau, pish paudtou k8skannem? kah kummukinnumun ut kupbarnumut?
39.13 Sun kuttinnumauómus 8nemeequn8uh peakoksog, asuh wunnuppuhwhunóuh, kah ummequnóuh ostrichog?
39.14 Noh nókodtuk 8wó[u]nash ut ohkeit, kah ukkusapussumunash nashpe puppissi.
39.15 Kah wanantam musseet woh wuttashkukkomunat, asuh woh touohkomukque puppinashim wuss8kukómunat.
39.16 Sekeneauau 8shkushasumoh, onatuh matta wadtiheik: wutanakausuonk tahn8cheyeu8, wanne wabesuonganun8g.
39.17 Newutche God matta 8waantamwàheuh, asuh matta wuttinnumauoh wahteauonk.
39.18 Quanunkque tahshenoncheh wuhhogkuh, mishanánumau horsesoh, kah neh na8moncheh.
39.19 Sun kittinnumau ummenuhkesuonk horse? sun kutohquadtum wussittipuk neempoh?
39.20 Sun woh k8wabissuáh onatuh chonsompsit? wussuhsum8e wutchan unkqueneunkquod.
39.21 Chechekohteanum ut 8nóuhkoiyeuut, kah wekontam ut ummenu[n]kesuonganit: kutchittôushau wunnogskauónat kenauwamenunnûh.
39.22 Hahanehtam wabesuonk, kah matta wabesu; asuh matta qushku wutch togkodteganit.
39.23 Petan ayeuhkonittue nunnoboshkehtunk, wôsupohtáe qunuhtug, kah ogqunneg.
39.24 Misseashk8 ohke nashpe chekeusháonk kah musquanittam8onk, kah matta wunnamptam8, ne wadtauatonkqussue monopuhpeg.
39.25 N8wau ut kenugke monopuhpegquontu, Ha, ha, kah n8adtit en munnontam ayeuwuttuonk, wunneempom8 mugquompaog, kah mishont8waongash.
39.26 Mashquanon sun pummunau nashpe k8waantamóonk, kah summagunum wunnupoh nogque en sowaniyeu?
39.27 Sun wompsuk8k pt8eu ut kutann8team8onganit? kah qunuhquotau 8wadjish?
39.28 Noh ayeu, kah appu qussukquanit, ut att8chepishkodtut, kah menuhkiayeuonganit.
39.29 Nah 8ch natinnehamun uttiyeu nohtunk, kah wuskesukquash nôadtit en naum8m8ash.
39.30 Kah 8skusáshimoh n8nontamwoh wusqueheonk, kah uttoh nashoncheh apinit, na wutapin.
40.1 NAno Jehovah namp8hamau Joboh, kah n8wau,
40.2 Noh penuánumont wame Masugkenutcheh sun ukkuhk8tomauoh? noh aushkomont Godoh, namp8whutch.
40.3 Neit Job namp8hamauoh Jehovahoh, kah n8wau,
40.4 Kusseh, nunnishkeneunkqus, toh woh kuttinnamp8hamoush? nupponam nunnutcheg nutt8nut.
40.5 Pasukqut nukkeket8kam, qut matta wonk namp8ham8, nux neesit, qut matta nano nukkutchittôushóh.
40.6 Neit Jehovah namp8hamauau Joboh wutch pemsquohut, kah n8wau,
40.7 Eyeau unnupputtukquobpisish wosketompaut, kenat8tamoush, wahteauwáheh.
40.8 Sun pish wonk moh toh kuttintuppontam8 n8sittum8onk? sun kuppokkodchimeh, woh kussampweusseaenúuneat?
40.9 Sun kuhpit tatuppeyeu8 wuhpittenit God? asuh woh kuttatuppe mishont8wáe padahquóhhannehteom?
40.10 Wunneh kuhhog nashpe mámuttánissuonk, kah wunneetuonk, kah hogquas kuhhog nashpe sohsumóonk kah wunnetuonk.
40.11 Sepáginish kummishe musquantam8onk: kah moninneau nish$noh howan uppehtuánumwin, kah tióhquohqueh.
40.12 Moninneau nish$noh pasuk pohtuánumwit kah pèeh, kah tahtashkukau matcheet8og ut wutayeuongan8óut.
40.13 Nag moáeu adtash ut puppissiyeuut, kah kishpinnau wuskesuk88ash ut kémeayeuut.
40.14 Neit wonk kussompamish, nehenwonche kittinninohkou woh kuttomhik.
40.15 Eyeu naou Behemoth, noh weeche kezhénnomp, ogque meech moskehtuash oxut.
40.16 Kusseu eyeu, ummenuhkesuonk wusseganohtogqut, kah ummenuhkohhetteáonk ohteau wunnogkusse weenweet.
40.17 Ogque momóntanum wussukqut Cedarut, wunnussue wutchohtash moeu weesquábissuash.
40.18 Wuskonash ogqueneunkquodtash menuhke kodchuhkiyeue brasse$ut: wuskonash ogqueneunkquodtash missehchuogque barsut.
40.19 Noh negonneyeu8 ut ummayut God: noh kezheont, woh uppas8tsháheuh wuttogkodteganit.
40.20 Wunnamuhkut wadchuash nekittea8m8 ummetsuonk: ut toh adt wame ohteuhkone puppinashimwog pomphettit.
40.21 Appu agwe mehtugque onkouohtáut, weekinasque assampamukqut kah wompasquehtu.
40.22 Onkouohtáe mehtugquash nuhkuhkunk nashpe wutonkauohtom; sepuáse anumwussukuppeog wéenuhkauóuh.
40.23 Kusseh wuttattam seip, kah matta ukkenuppe ussein: unnantam woh n8tontanúhtam Jordan ut wutt8nut.
40.24 Wunneemunnumun nashpe wuskesukquash: wutchan pannupshom8 ahpéhanit.
41.1 SUn woh kuppaudtantóncham Leviathan nashpe uhquon? asuh weenannúut óma[ni]t ne kômukqunnuman?
41.2 Sun woh kupponam uhquan wutchánit? asuh sun woh kuppannupikquam wutómpeuk nashpe asinnekôus?
41.3 Sun noh kumm8chekéteunk k8wéhquetumunk8ongash? sun ken8hke ken8nuk?
41.4 Sun ken8woneau? sun pish kummicheme wuttinninneumun?
41.5 Sun woh kutogque pompeh psukses? sun woh kukkishpinauónuh kenunksquomog?
41.6 Sun woh weechayeutitcheg, ummishadtupwinneáuh? sun woh chachaubenau ut kenugke anaqusháenúut?
41.7 Sun woh kukkonukéhtham wattuhquab méhchetu? asuh uppuhkuk nashpe annehteh?
41.8 Kenutcheg ponamau, mehquontash ayeuwuttuonk, wonk ussehkon.
41.9 Kusseh, annoósue kodtanunadt ne tahn8cheyeu8, sunnummatta woh howan penuhteáun, nauont?
41.10 Wanne howan chekeussu 8wogkouuneat: neit howan tapenuk neepauunat anaquabeh?
41.11 Howan noh wadtaméhikqueh, woh nutôadtuhkauonat, wame ut agwe mamusse kesukqut ne nuttaiheh.
41.12 Matta nutadtahtóou uppompuhcháiyeumash, asuh ummenuhkesuonk, asuh wuttapeneunkquotte unnussuonk.
41.13 Howan woh wohshwunuk 8woskeche hogk8onk, asuh howan uppeyaonuh nashpe uppapashke bridleum?
41.14 Howan woh wohshitánumauont wuskésukqut squontamash? weepitash uhqueneunkquodt waéenu.
41.15 Ummóskonuh ne uppehtuánumóonk, nag moáe wunohtôsuog, onatuh sukkuhkitteausue seal.
41.16 Pas8sukôadtuog, newaj matta n8wan agwémun8g.
41.17 Nish mamussukôadtúm8ash, nish môsogquohtaash, newaj matta chachaubohtan8g.
41.18 Nashpe upp8p8tauâonk wequai wôhsum8m8, kah wuskesukqash ogqueneunkquodtash mohtompan wanadteaskesukqash
41.19 Wutt8nut wutch sohham8m8 chikohtáe lampsash, n8tae chikinásuog papomsháog.
41.20 Wutch wutchânit sohham8m8 pukit, neane wutch wasit ohkuk asuh Cauldron.
41.21 Wunnasháonk n8tóheau mohkossaash, kah n8n8uneah sohham8m8 wutch wutt8nit.
41.22 Ut wussittippukanit ohteau menuhkesuonk, kah unkquanumóonk quinnuppemo en weekontam8onganit ut anaquabit.
41.23 Uppuhquésogke weyausum môohtáash: nish menuhkohtaash, matta ontahto8unash.
41.24 Wuttah unnummenuhki qussukquanit, nux, unnummenuhki kodchúhkiyeue togwonkanompisqut.
41.25 Tahshinont wuhhogkuh, matikénukeg wabesuog, nashpe womponchuohhan pahkheáog wuhhogkáuh.
41.26 Wuttogkodteg noh togkomont matta menuhkano: qunuhtug, kôuhquodt, asuh ogqunneg.
41.27 Ogquontam missehchuog moskehtuut, kah brasse onatuh anishkshogqut.
41.28 Kôuhquodt matta wussemhikk8: s8wompagunehhegash wuttatupantamunash sequekepenonganit.
41.29 Dartsash wuttatupontamunash sequekepenonganit: hahanehtam nanamunnumunat qunuhtug.
41.30 Kénompsquosh agwapehtunk: kakeneuhk8nikquaogish wussephamunash ut pissagquanuhtu.
41.31 Mam8noagish wutogque wussumunash ahkuhqut: kehtoh ogquehteau wisquie sussequeae pummeit.
41.32 Wompag wutasukaue mahamunkqun, howan woh unnantam m8noi wompi.
41.33 Ut ohkeit wanne weaninneunkqussein: noh matta wabesuae kezheoont.
41.34 Naum wame quaquonunkquokish, noh ketass8tam88 wunneechanoh pittuanumoonk.
42.1 NEit Job namp8hàmauau Jehovaoh, kah n8wau,
42.2 N8wahteoh woh kutussen nish$noh teag kah matta teaguwe unnantam8onk kukkógkounumonteoh.
42.3 Howan noh mat wahteoe adahtunk ken8nittuonk? newaj nutt8kontam ne matta wahteo8, nish wussaume monchanatam8ash ut nuhhogkat, nish matta wahteauununash.
42.4 N8tash, k8wehquetumoush, kah nukkeket8kom: kenat8tamoush, wahteauwaheh.
42.5 Ken8tamoush nashpe mehtáuoge n8tamoonk: qut yeuyeu nuskesuk kenog.
42.6 Newaj nehchanumog nuhhog, kah nutaiuskoiantam ut puppissiyeutu kah pukquehtu.
42.7 Kah niyeup, Jehovah mahche yeush unnont Joboh: Lord unnau Eliphazoh wut-Temanit, nummusquantam8onk kenashqunaehtunk, kah ayeuuhkonittue nees8og keetompaog: newutche matta kutuss8mw8 ne sampwag, neasit nuttinneum Job.
42.8 Newutche yeuyeu neemun8k nesausuk tahsuog oxinog, kah nesausuk tahsuog ramsog, kah peyaun8k nuttinneum Job kah mag8k wutche kuhhogkaôut chikohtae mag8onk, kah nuttinneum Job pish kuppeantamwanshik8, newutche noh nuttapeneau: ishkont kuttinhennumw8 neaunuk kutas8tuongan8: newutche matta kutuss8mw8 ne sampwag neane nuttinneum Job.
42.9 Neit Eliphaz wut-Temanit, kah Bildad wus-Shuhit, kah Zophar wun-Naamathit, moncheog kah usseog neanann8nont Lord: wonk Jehovah tapeneauau Joboh.
42.10 Kah Jehovah quinnupinum ummissinóoonk Job, peantamwanshont weetompoh; kah wonk Jehovah wunneese tahshe aninnumaúon Joboh, neadtahshadchásuob negonne.
42.11 Neit peyaonuk wame weematoh, kah wame weetompasu, kah wame neh negonne womónuku[h]poh, kah 8weeche meetseumukquoh ut weekit, kah nag ummauém8uh, kah 8weekontamwaheóuh papaume wame ne machuk ne Jehovah nohkenumauont: kah wonk nish$noh pasuk wuttinnumauoh kodchuhki money, kah nish$noh pasuk golde sogkussuhhou. 
42.12 Neit Jehovah wunnantam wutogkomáiyeum Job ánue onk negonáe: newutche noh nabo yauut muttannonganogkussuoh wutsheepsumoh, kah nequtta tahshe muttannonganogkussuog kamelsog, & nequt muttannonganogkussuh yoakse oxenoh, kah nequt muttañonganogkussuoh squoshimwe assesoh.
42.13 Kah wonk nesausuk tahshompaegheau, kah nishuoh wuttaunoh.
42.14 Kah mohtoméginitcheh hennau Jemima, kah noh adtóekit ussowesu Kezia, kah nash8it ussowesu Keren$happuch.
42.15 Kah wame ne ohkeit wanne howane mittamwussissog ne wuttin wowunnekéineau neane wuttaunoh Job: kah 8sh8oh aninnumunkquog ohtóonk ut kenugke weematt8óut.
42.16 Mahche yeu n$nag, Job pomantam nequt pasuk8e kah yauunchage kodtumwáe, kah naau wunnaumonuh, kah wunnaumonuh wunnaumonáuh, yaue pometuongash.
42.17 Neit nupp8 kohchisuit kah numwohtau ukkesukodtumash