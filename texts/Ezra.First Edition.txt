1.1: KAh negonne ukkodtum8m Cyrus Persiae ketass8t (ne wuttinn8waonk Jehovah nashpe wutt8n Jeremiah woh n$nih) Jehovah wogkouunau wunnashauongúh Cyrus Persiae ketass8t, newaj wahteauwahuadt pannuppe wame wutass8tamóonk, kah wonk wussukuhhumun, n8wau,
1.2: Yeu wussin Cyrus Persiae ketass8t Jehovah kesukque Manit nuttinnumunk wame ass8tam8ongash ut ohkeit, kah nummeechumuhkonuk n8wekukauónat ut Jerusalem, ne ut Judah.
1.3: Howan noh ut kenugke kenaau wame ummissinninneumoh? um-Manitt8moh weetomukqutch, kah kuhkuhquitch en Jerusalem, ne ut Judah, kah ayimohettich wek Jehovah um-Manitt8moh Israel, noh Manit, n[ò]h ut Jerusalem.
1.4: Kah howan apit ayeuonk ne adt n8sausit, wosketompaog ne ut ayeuonganit tohshináhettich nashpe silver, kah gold, kah nashpe maumachiash, kah nashpe puppinashimwoh, chaubok unnanittamwe mag8onk wutche wek God noh ut Jerusalem.
1.5: Neit neepóog kehche Judae, kah Benjamine wut8shineunk, kah sephausuenuog kah Levitsog, weeche wame neg wunnashauanitt8m8ooh 
1.6: Kah wame neg wéenuhkauóncheg wutannumauoh nashpe silvere auwohteaongash, nashpe gold, nashpe maumachiyeuash, kah puppinnushimwog kah magôadtikish, chabohkish wame nish unnanittamwe magumukish.
1.7: Kah wonk Cyrus ketass8t sohh8wuttau auwohteauongash ut wekit Jehovah, nish Nebuchadnezzar sohwhuttunkish wutch Jerusalem, kah upponamunash um-Manitt8moh wekit.
1.8: Yeush Cyrus Persiae ketass8t wussohh8wuttauunash, nashpe wunnutcheganit Mithredath nanuwéhteunk nompak8unash, kah nish wutogketamunash ut Sheshbazzar Judae sontim.
1.9: Kah yeu tahshin, nishwinchage golde sogoshkéchuash, nequt muttannonganogkodtash silvere sogoshkéchuash, nesnehchagkodtash kah pask8gun chohquogash.
1.10: Nishwinchagkodtash golde wunnonganash: silvere wunnonganash, nahohtôeu ânágish, yauut pasuk88ash, kah piogquottash: kah onkatoganish wishquash nequt muttannonganogkodtash.
1.11: Wame golde kah silvere wishquash, napanna tahshe muttannonganogkodtash, kah yauut pasuk88ash: wame yeush, Sheshbazzar uppaudtauunash, weeche neg masunáitcheg, neg wâuss8wutcheg wutch Babylon en Jerusalem.
2.1: KAh yeug wutohtimóinne wunnaumoniinneunk, neg kuhkuhquecheg wutch missinnainneat, nawhutche neg monchanittuppanneg, neh Nebuchadnezzar Babylone ketass8t monchanumpoh en Babylon, kah wonk peyaog Jerusalem, kah Judah, nish$noh pasuk en wutotanat.
2.2: Neg weeche peyaumoncheg Zerubbabel, Jeshua, Nehemiah, Serajah, Reelajah, Mordecai, Bils[h]an, Mizpar, Bigvai, Rehum, Baanah: neadtahsehettit wosketompaog, Israelle missinninnuog.
2.3: Wunnaumonuh Parosh, neese muttannonganogkussuog, nequt pasuk88og nesausuk tahshinchag kah nees.
2.4: Wunnaumonuh Shephatiah, nishwut pasuk88og nesausuk tahshinchag kah nees.
2.5: Wunnaumonuh Arah, nesausuk tahshe pasuk88og, nesausuk tahshinchag kah napanna.
2.6: Wunnaumonuh Pahath-Moab, nawhutch wunnaumonuh Jeshua, kah Joab, neese muttannonganogkussuog kah nabo nees8og.
2.7: Wunnaumonuh Elam, nequt muttannonganogkussuog, neese pasuk88og, kah yauog.
2.8: Wunnaumonuh Zattu, pask8gun tahshe pusuk88og kah yauunchage napana tahsuog.
2.9: Wunnaumonuh Zaccai, nesausuk tahshe pasuk8og, kah nequtta tahshinchag kussuog.
2.10: Wunnaumonuh Bani, nequtta tahshe pasuk88og, yauunchag kussuog kah neesuog.
2.11: Wunnaumonuh Bebai, nequtta tahshe pasuk88og nesnehchagkodtog kah nishuog.
2.12: Wunnaumonuh Azgad, nequt muttannonganogkussuog, neese pasuk88og, nesnehchagkussuog kah nesuog.
2.13: Wunnaumonuh Adonikam, nequtta tahshe pasuk88og, kah nequtta tahshinchagkussuog, kah nequtta tahsuog.
2.14: Wunnaumonuh Bigvai, neese muttannonganogkussuog, napanna tahshinchagkussuog, kah nequtta tahsuog.
2.15: Wunnaumonuh Adin, yaue pasuk88og, napanna tahshinchagkussuog kah yauog.
2.16: Wunnaumonuh Ater wutch Hezekiah, pask8gun tahshinchag káh shwosuk tahsuog.
2.17: Wunnaumonuh Bezai, nishwudt pasuk88og, kah nesnehchagkussuog kah nishuog.
2.18: Wunnaumonuh Jorah, nequt pasuk88og kah nabo nees8[o]g.
2.19: Wunnaumonuh Hashum, neese pasuk88og kah nesnehchag kah nishuog.
2.20: Wunnaumonuh Gibbar, pask8gun tahshinchag kah napanna tahsuog.
2.21: Wunnaumonuh Bethlehem, nequt pasuk88og nesnehchag kah nishuog.
2.22: Wunnaumonuh Netophah, napanna tahshinchag kah nequtta tahsuog.
2.23: Anathothe wosketompaog, nequt pasuk88og nesnehchag, kah shwosuk tahsuog.
2.24: Wunnaumonuh Azmaveth, yauunchage kah nesuog.
2.25: Wunnaumonuh Kirjath-arim, Chephirah, kah Beeroth, nesausuk pasuk88og yauunchag kah nishuog.
2.26: Wunnaumonuh Ramah kah Gaba, nequtta tahshe pasuk88og nesnehchag kah pasuk.
2.27: Michmasse wosketompaog, nequt pasuk88og nesnehchag kah neesuog.
2.28: Bethelle kah Aie wosketompaog, neese pasuk88og nesnehchag kah nishuog.
2.29: Wunnaumonuh Nebo, napanna tahshinchage kah neesuog.
2.30: Wunnaumonuh Magbish, nequt pasuk88og napanna tahshinchag kah nequtta.
2.31: Wunnaumonuh onkatuk Elam, nequt muttannonganogkussuog neese pasuk88og napanna tahshinchag kah yauog.
2.32: Wunnaumonuh Harim, nishwe pasuk88og, kah nesnehchagkussuog.
2.33: Wunnaumonuh Lod, Hadid, kah Ono, nesausuk tahshe pasuk88og nesnehchag kah napanna tahsuog.
2.34: Wunnaumonuh Jericho, nishwe pasuk88og yauunchage kah napanna tahsuog.
2.35: Wunnaumonuh Senaah, nishwe muttannonganogkussuog nequtta tahshe pasuk88og kah nishwinchagkussuog.
2.36: Sephausuenuog, wunnaumonuh Jedajah, wutch wekit Jeshua, pask8gun tahshe pasuk88og, nesausuk tahshinchag kah nishuog.
2.37: Wunnaumonuh Immer, nequt muttannonganog napanna tahshinchag kah neesuog.
2.38: Wunnaumonuh Pashur, nequt muttannonganogkussuog neese pasuk88og yaue tahshinchag kah nesausuk tahsuog.
2.39: Wunnaumonuh Harim, nequt muttannonganogkussuog kah nabo nesausuk.
2.40: Levitsog wunnaumonuh Jeshua, kah Kadmiel, wutch wunnaumonuh Hodaviah, nesausuk tahshinchag kah yauog.
2.41: Ket8hamauacheg, wunnaumonuh Asaph, nequt pasuk88og nesnehchag kah shwosuk tahsuog.
2.42: Wunnaumonuh nanausquontamwaenuog, wunnaumonuh Shallum, wunnaumonuh Ater, wunnaumonuh Talmon, wunnaumonuh Akkub, wunnaumonuh Hatita, wunnaumonuh Shobai, wame, nequt pasuk88og nishwinchag kah pask8gun tahsuog.
2.43: Nethinimsog, wunnaumonuh Ziha, wunnaumonuh Hasupha, wunnaumonuh Tabbaoth.
2.44: Wunnaumonuh Keros, wunnaumonuh Siaha, wunnaumonuh Padon,
2.45: Wunnaumonuh Lebanah, wunnaumonuh Hagabah, wunnaumonuh Akkub,
2.46: Wunnaumonuh Hagab, wunnaumonuh Shalmai, wunnaumonuh Hanan,
2.47: Wunnaumonuh Giddel, wunnaumonuh Gahar, wunnaumonuh Reajah,
2.48: Wunnaumonuh Rezin, wunnaumonuh Nekoda, wunnaumonuh Gazzam,
2.49: Wunnaumonuh Uzza, wunnaumonuh Paseah, wunnaumonuh Besai,
2.50: Wunnaumonuh Asnah, wunnaumonuh Mehanim, wunnaumonuh Nephusim,
2.51: Wunnaumonuh Bakbuk, wunnaumonuh Hakupha, wunnaumonuh Harhur,
2.52: Wunnaumonuh Bazluth, wunnaumonuh Mehida, wunnaumonuh Harsha,
2.53: Wunnaumonuh Barkos, wunnaumonuh Siseta, wunnaumonuh Thamah,
2.54: Wunnaumonuh Neziah, wunnaumonuh Hatipha.
2.55: Wunnaumonuh wuttinneumoh Solomon, wunnaumonuh Sotai, wunnaumonuh Sophereth, wunnaumonuh Peruda.
2.56: Wunnaumonuh Jaalah, wunnaumonuh Darkon, wunnaumonuh Giddel.
2.57: Wunnaumonuh Shephatiah, wunnaumonuh Hattil, wunnaumonuh Pochereth wutch Zebaim, wunnaumonuh Ami.
2.58: Wame Nethinimsog, wunnaumonuh wuttinneumoh Solomon, nishwe pasuk88og pask8gun tahshinchag kah nesuog.
2.59: Kah yeug neg kuhkuhquecheg wutch wut-Telmela, Telharsa, Cherub, Addan, kah Immer, qut matta woh wunnahtinóuh 8sh8oh wek, kah wunneechan8oh uttoh nag waj Israelut.
2.60: Wunneechanoh Delajah, wunneechanoh Tobiah, wunneechanoh Nekoda, nequtta tahshe pasuk88og, napanna tahshinchagkussuog kah neesuog.
2.61: Kah nawhutche wunneechanoh sephausuenúog wunneechanoh Habajah, wunneechanoh Koz, wunneechanoh Barzillai, (noh mittamwussit wutch wuttauninneunk Barzillai uk-Gileadit, kah ussowesup ne as8weshettit.)
2.62: Yeug natinnehamwog 8sukuhwhosuongan8 kenugke neg ontsuongane ogkeétogig, qut matta namehheóog, newaje ogque nishkeneungqussitcheg, pogkenomukuppanneg wutch sephausuenuuneat.
2.63: Kah nananuwáe Tirshatha wuttinnon nahoh, onk woh matta meechwog, wunneetupanatamweyeu8gish, noh pajeh neepauit sephausuen nashpe Urim kah Thummim.
2.64: Wame mukkinneonk moeu yauunchage kah neese muttannonganogkussuog, nishwe pasuk88og, kah nequtta tahshinchagkussuog
2.65: Cha[b]sitcheg wuttinneumunneunk, kah um-maidumoh, neg nesausuk tahshe muttannonganogkussuog, nishwe pasuk88og, nishwinchag, & nesausuk kah ut kenugkenag, neese pasuk88og ket8homáe wosketompaog kah ket8homáe mittamwussissog.
2.66: Wut-horsesumoh nesausuk tahshe pasuk88og nishwinchag kah nequtta tahsuog, um-mulesumoh neese pasuk88og, nishwinchag kah napanna tahsuog.
2.67: Uk-Camelsumoh yaue pasuk88og nishwinchag kah napanna tassuog, wutassesumoh, nequtta tahshe muttannonganogkussuog, nesausuk tahshe pasuk88og, kah neesneechag. 
2.68: Kah nawhutche keiche wut8shinneunk, paáhettit wekit Jehovah ne ohtag ut Jerusalem, nanouwe mag8og wutch wekit God, onk woh wutayimun wutappuonganit.
2.69: Mag8og neaunak 8weenauweetuongan8 en anakausuongane nompakouinne kommukqut, nequtta tahshinchag kah nequt golde dramsash; kah napanna tahshe muttannongane poundtuo silver, kah nequt pasuk8e sephausuenue hogk8ongash.
2.70: Nemehkuh sephausuenuog kah Levitsog kah nawhutche missinninnuog, kah ket8ham8acheg, kah nanausquontam8wa[ch]eg, kah Nethinimsog, ayeupanneg wutotanehtu, kah wame Israel wutotanehtu.
3.1: KAh nesausuk adtahs8it nepauz, kah wunnaumonuh Israel áppuog otanehtu, missinninnuog miyaeog onatuh pasuk wosketomp ut Jerusalem.
3.2: Neit Jeshua wunnaumonuh Jozadek neepau kah wematoh sephausuenuh, Zerubbabel wunnaumonuh Shealtiel, kah wematoh, kah ayimwog wut-Altarum um-Manitt8moh Israel, na ut magunat chikohtae mag8ongash nea[n]sukwhosik ut wuttinnaumatuonganit Moses Manittowomp.
3.3: Kah quenashaog Alt[à]roh ut upbasesumut (newutche wabesuonk nuhkuhkongquog, newutche missinninnuog apitcheg yeush wutohtimoinneash) kah na wuttit maguneau chikohtae mag8ongash en Jehovah$ut nompoae kah wunnonkquaeu.
3.4: Wonk nanawehteaog Tabernackle mishadtup8onk, neansukwhosik, kah mag8og asekesukodtae mag8ongash, nean ogketamuk, nea[h]essehettit, nea[h]essemuk asekesukokish.
3.5: Kah ompetak nagwutteae mag8onk, naneeswe wuske nepauzae, kah wame Jehovah ukkuhk8wae mishadtup8ongane mag8ongash, nish waneetupanatamwahteomukish, kah nish$noh howan wekontamwe maguk, wekontamwe mag8onk en Jehovah$ut.
3.6: Wutch negonne kesukok nesausuk adtahs8it nepauz, nag n8che mag8og chikohtae mag8ongash en Jehovah$ut: qut ne quenohtag Jehovah wek asquam wunohtausin8h.
3.7: Kah nag wonk aninnumauauaog teaguash Masonsoh, kah anakausuenuh, kah metsuonk kah wuttattamóonk, kah pummee, neg apitcheg Zidon, kah neg Tyre, padtauunat Cedaruhtugquash, en Joppae kehtahhannit: neaunak wutann8team8onk ne a[h]tauehettit wutch Cyrus$ut persiae ketass8t.
3.8: Kah ut nahohtoe kodtum8it ne woh adt peyahettit wekit God, ut Jerusalem, ut nahohtôeu nepauzaut, Zerubbabel wunnaumonuh Shealtiel n8che, kah Jeshua wunnaumonuh Jozadak, kah onkatogeh wemat8oh sephausuenuog Kah Levitsog[,] kah wame neg sohhogeg wutch missinnainneat en Jerusalem: kah kehtimaog Levitsoh wunnesnehchage kodtumwohkomunat kah piame, kutchittohteauunat anakausuonk wutch wekit Jehovah. 
3.9: Neit Jeshua wunnaumonuh, kah wematoh, Kadmiel kah wunnaumonuh, wunnaumonuh Judah, nag moae neepoog kutchitohanakauseheonat anakausuenuog ut wekit Jehovah, wunnaumonuh Henadad, weeche wunnaumonauh, kah weemat8óh Levitsog.
3.10: Kah wekitteaenuog wanohtauhettit ne quenohtag wutTemplum Jehovah nag ponaog sephausuenuh ut wuthogk8un8out nashpe monopuhpequanash, kah Levitsog wunnaumonuh Asaph, nashpe Cymbalsash, waeenomonat Jehovah neaunak, ukkuhk8waonk David Israelle ketass8t.
3.11: Kah chadch[a]ubappuongane moae ket8hamoog, woweenomuw[o]nat, kah tabuttantamauonat Jehovah, newutche wunneetou, newutche ummonaneteaonk michemohteau en nogque Israelut, kah wame missinninnuog mishe mishont8woog waeenomahettit Jehovaoh, newutche ne quenohtag Jehovah wek wunohtauun.
3.12: Qut monaog sephausuenuog kah Levitsog, kah kehche wut8shineunk, neg kehchininnuog, neg nagig negonne wetu, ne quenohtag yeu wetu wanohtomuk ut anaquabhettit, nag mishont8wae móog, kah monaog wekontamwae mishotn8waog.
3.13: Newaj missinninnuog matta wahteauhetteg wekontamwe mishont8waonk wutch mauongane mishont8waonganit ut kenugke missinninnutu, newutche missinninnuog mishont8wae mishont8waog, kah mishont8waonk n8adtut wutch n8tamun.
4.1: KAh ummatwom8oh Judah kah Benjamen n8tamohettit missinoe wunnaumoniinneunk ayimauwaog Temple Jehovahoh um-Manitt8moh Israel.
4.2: Neit nag peyaonoog Zerubbabeloh, kah kehche wut8shinneuh, kah nah wuttinuh, weeche weekitteomunuttuh, newutche nunnahtinneahwhomun kum-Manitt8mw8 neane kenaau, kah nenawun wonk nussephamauoun, wutch ukkesukkodtumut Esar-Haddon Assure ketass8t, noh yeu pajeh kuhkuhk8unuk8og.
4.3: Qut Zerubbabel kah Jeshua kah onkatogish kehche Israelle wut8shinneunk wuttinouh, wanne toh woh kittinheumun, week[u]kauonat num-Manitt8mun, qut webe nenawun nummoae wekukauomun Jehovah um-Manitt8moh Israel, neane ketass8t Cyrus Persiae ketass8t ann8nukqueog.
4.4: Neit missinninnuog ne ohkeit n8chumwehteoog wunnutchegan8oash Judae missinninnuog, kah nah 8tameheouh weekitteánit.
4.5: Kah onkquottauóog ken8s8eninnuh ayeuuhkonittue nagoh, 8tamehheonaoont ne asenit, nisohke pomontog Cyrus Persiae ketass8t, nô pajeh ukkehtass8tam8uneat Darius Persiae ketass8t.
4.6: Kah k[o]htass8tam8it Ahazuer[o]s n8che ketass8tam8it, 8sukuhhumauouh ayeuuhkonittue mataunchem8onaonk wad[ó]hkinitcheh Judah kah Jerusalem. 
4.7: Kah pâmontog Artaxerxes, Bishlam, Mithredoth, Tabeel, kah onkatogig weech[a]yeumohettitcheh, nag wussukhumauaog Artaxerxes Persiae ketass8toh, kah neansukwhosik wussukwhonk Syriaont8onganu8, kah quinnuppinausu wutch Syriaont8onganit.
4.8: Rehum, noh chanselor, kah Shimshai noh Scribe wussukhumauau Artaxerxesoh ketass8toh ayeuuhkonittue Jerusalem yeu[an] neh.
4.9: Neit Rehum noh Chancelor kah Shimshai noh Scribe, kah onkatogig weechayeumoncheh, Dinaitsog, kah Apharsathkitsog, Tarpelitsog, kah Apharsitsog, Archevitsog, Babilonitsog, Susanchitsog, Dehavitsog, Elamitsog.
4.10: Kah onkatogish wutohtimoneash, neh noh masugkenuk, kah ahtúhskauait Asnappar, quoshkogkonuhpoh, kah upponuh Samariae keitotanahtu, kah onkatogig, neg wutushinogkomae sepuit, kah na$ut ahquompak.
4.11: Yeu nompsukwhosuonk ne noh ain negonshhuahettit, en Artaxerxes ketass8t: kittinneumog wutushin ogkomaeu seputi, kah na$ut ahquompak.
4.12: wahteauwahi[n]unach ken ketass8t, Jewsog, neg kuhkuhquecheg wutch kuhhogkat, en nuhhogkanonut, nag peyaog Jerusalem, ayimwog chekee kah matche keitotan, kah wunnohtoog nish pummene[n]tongash, kah waadjishitteaog quenohtagish.
4.13: Yeuyeu wahteauwahunach ketass8t, yeu keitotan kezteausik, kah wonk pummeneutunk wunnehteausik, neit nag matta pish ôadteht[e]o8og ompeteaonk kah Tribuit neahenoadtehteamuk: kah ne kenashpe kish wannehteauun ôadtuhkauaonk ketass8tamwog.
4.14: Kah newutche nummomunnehkhitteamun wutch ketass8t wekit, kah matta tapeneunkquottinn8 nunnaumunan ketass8t meshananumaonk, newajeh añ8hteamweog, unnonat ketass8t.
4.15: Onk woh natinneakontumun ummehquontamoe b8kum8óut k8sh8oog: neit pish kenampteom8 ut mehquontamoe b8kut, kah pish k8wahteoh, yeu keitotan cheketamwe otan, kah woskeheaog ketass8tamwoh, kah wutohtimoneash, kah nag wogkanunnumwog penuanittuonk naut, nôadt ônakup, newaj yeu keitotan [ô]shkomehteomukup.
4.16: N8wahteauwaheomun ketass8t yeu[-] keitotan kesteomuk, kah nish pummeneutungash wunohtomuk, yeu$nashpe, matta k8chippiyeumu wutuhshin ogkomaeu sepuut.
4.17: Ketass8t wussukhum namp8ham8onk en Rehumut noh Chanceller[.] kah Shishai noh Scribe, kah en onkatogeh weechayeumoncheh, wadohkitcheg Samaria, kah en onkatogig neg ogkomut, wunnohteagk yeu ahquompak.
4.18: Wussukwhonk ne n[e]gonshhuaog en nuhhogkanonut papane ogketamunap ut anaquabe[h].
4.19: Kah nutann8teamup, kah natinneahteaonk mahche ayimun, kah namehteausu, n8adt yeu keitotan nehenwonche tatatasheem8p ayeuuhkonittue ketass8toh, kah cheketam8onk kah penuanittuonk na$ut ayimun.
4.20: Kah na wonk mohmogkoss8tam88 ut Jerusalem, neg nanawunukeg wame ne aongkaue sepuut, kah ompuhteaonk, tribuit kah neanunôadtehteahettit, nag ôadtuhkauoneau.
4.21: Yeuyeu ann8hteam8k kutahquanakausheonaóont yeug wosketompaog, kah yeu keitotan matta ayim8unat, nô pajeh onkatuk ann8team8onk woh nummagunat.
4.22: Yeuyeu nunnukqussek yeu matta kutusseinnaoont, tohwutch woh woskehittuonk nekik, woskeheonat ketass8tamwog?
4.23: Kah wunnompsukwhosuonk ketass8t Artaxerxes agketamuk ut anaquabhettit Rehum kah Shimshai noh Scribe, kah weechayeumahetticheh, kenuppe kuhkuhqueog en Jerusalem, en Jewsut kah wutahquanakausheouh, nashpe menuhkesuonk, kah chekeunnehettuonk.
4.24: Neit netohsheyeu8 anakausuonk ut wekit God, ne ut Jerusalem, ne ne netohsheyeu8 pajeh nahohtoeu kodtum8mit Darius Persiae ketass8t.
5.1: NEit quoshodtumwaenuog, Haggi quoshodtumwaen, kah Zachariah wunnaumonuh Iddo, nag quoshodtumáuwaog Jewsoh neh ut Judah kah Jerusalem, ut 8wesuonganit um-Manitt8moh Israel, en nah.
5.2: Neit Zerubbabel wunnaumonuh Shealtiel neepau, kah Jeshua wunnaumonuh Jozadak, kah n8che ayimwog God wek, ne ut Jerusalem: kah nag weechayeumukquog ukquoshodtumwaéneumoh God, wuttannumauóuh.
5.3: Nah ahquompag Tatnai uppeyaóunuh, nanawunnuén ut wutushin ogkomáeu sepuit, kah Shethar-Boznai, kah neh weechayeumukquehetticheh, kah yeu wuttinnóneau: howan kutann8nukúmw8 ayimunat yeu wetu, kah wunnehteauunat yeu pummeneutunk.
5.4: Neit nutt[i]nóunónog yeu uneh, toh uss8wesuog wosketompaog neg yeu ayimóhettit?
5.5: Qut wuskesukquash um-Manitt8m8uh nuhkuhkongquog Jewse Eldersog, newaj matta ahquanakauseheáhetteg, nô pajeh, ne niyeuonk páohonukquit Darius: kah neit wussukhumwe qushkinnumwog namp8hamóonk papaume yeu.
5.6: Nompsukwhosuonk ne Tatnai nanawunnuen wutushame sepuut, kah Shethar-Boznai, kah weetomukqutcheh Apharsachitsog, neg wutushin ogkomáeu sepuit, wunnegon[sh]huoneau en Darius$ut ketass8t.
5.7: Negonshuáog wussukwhonk noh en, ne yeu ansukwhosik, En Darius ut ketass8t wame wunohteáonk.
5.8: Wahteauwahunach ketass8t, nuppetutteamunónup, en Judae wutóhtimóinneat, en wekit mishe Manit, ne wekitteahtómuk mogke qussukquanash, kah timber ponausu pummeneutunkanit, kah yeu anakausuonk kenuppeyeu8, kah wunniyeúm8 ut wunnutchegan8óut.
5.9: Neit nat8tomauómun yeug Eldersog, yeu nuttinnonan, howan kutann8nukumw8 yeu ayimunat wetu, & wunehteauunat yeush pummeneutongash?
5.10: Nat8tomwehteomun wonk 8wesuongan8oash, kittinnunnanonut, onk woh n8sukuhhumumun 8wesuongan8oash neg negonne$yeuwutcheg na$ut.
5.11: Kah yeu wuttin qushkinnumuneau namp8hamóonk[·], n8waog, nenawun wuttinneumoh Manit ut kesukqut kah ut ohkeit, kah nutayimun wetu ne nôadt ayimukup, ne mishe ketass8t ut Is[r]ael ayikup kah wanohtunkup.
5.12: Qut n8shinonog mahche m8m8sqheahettit kesukqut Manit, ummagunuh ut wunnutcheganit Nebuchadnezzar ketass8t ut Babilon, noh Caldean, noh 8shkomehthog yeu wetu, kah monchanau missinninnuh & en Babilon.
5.13: Qut negonne kodtum8mit Cyrus Babilone ketass8t, ketass8t Cyrus, naumatuonganehteau ayimunat yeu wek God.
5.14: Kah wonk golde kah silvere wishquash ut wekit God, nish Nebuchadnezzar sohwuttunkupash wutch temple ne ut Jerusalem, kah paudtauunash Babylone templeut: yeush Cyrus ketass8t sohwhuttunkish wutch Babylone templeut, kah nish wuttinnumaúonáash as8wesinitcheh Sheshbazzar, n[e]h nánawunnumwáheoncheh.
5.15: Kah wuttinuh, neemunush yeush auwohteaongash, monchish nish uss8wuttaush en templeut ne ut Jerusalem, kah wek God ayimunach ut wutáyeuonganit.
5.16: Neit nenan Sheshbazzar peyau kah wunohtau ne quenohtag wek God ne ut Jerusalem: kah na wutch, onk yeu pajeh, áayimunáh, kah asquam pakojteauun.
5.17: Newutche yeuyeu, tapeneog ketass8t, natinahteáonk ayimunach wunnompek8uñe komukqut ketass8t, ne ut Babylon, ut$toh en n$nih unnaumatuonk ayimunat nashpe Cyrus ketass8t ayimunat yeu wek God ut Jerusalem: kah ketass8t negont8ach en nuhhogkanónut uttoh an tápeneog papaume yeu.
6.1: NEit Darius ketass8t ayim naumatuonk, kah natinnehteaonk ayimun, ut wussukwhonganikkomukqut, uttoh ponamuk nompakouunash ut Babylon.
6.2: Kah na$ut namehteauun ut Achmetha, ut mishittáe kommukqut, ne ut Medse wutohtimóinneat, wussukwhonk, kah ne ohteau mehquontamóonk, yeu unussukuhwhósu.
6.3: Negonne kodtum8mit Cyrus ketass8t, Cyrus ketass8t ayim unnaumatuonk papaume wek God ut Jerusalem: wetu ayimunach, ayeuonk ne adt magumuk sephausuongash, kah nish ne quenohtag menuhke wannishitteauunach, nisohkunkquok nequtta tahshinchag ishquanogkodtash, kah ne an8hque kishkag nequtta tahshinchag ishquanogkodtash.
6.4: Nishwe pumohtaash mogke qussukquanash, kah nequt pumohteau wuske timber: kah ne anôadtik magunach wutch ketass8t wekit.
6.5: Kah wonk golde kah silvere wishquash ut wekit God, nish Nebuchadnezzar sohwhuttunkup wutch temple ne ut Jerusalem, kah uppaudtauunash ut Babylon, nish nompenumunach, kah wonk paudtauunach temple ut ne ohtag ut Jerusalem, en wutáyeuonganit, kah nish upponamunash wekit God.
6.6: Yeuyeu, Tatnai nanauñuwaén ut ongkoue sepuut, Shethar-Boznai, kah weechayeumukqueógig Apharsachitsog, neg ongkoue sepuut, nô8sukom8k.
6.7: Ahqueteau8k anakausuonk yeu ut wekit God, Jewse nanawunuén kah Eldersog, ayimmohettich yeu wek God, ut wutayeuonganit.
6.8: Nano, nuttinnaumatuonganehteam, toh woh anheóg yeug Jewse Eldersog, wutche ayim8onk yeu wek God; wutch ketass8t wutohtoonganit, nish ompeteaongash ogkomáe sepuut, teanuk ôadtuhteaongash aninnumauunach yeug wosketompaog, matta wuttamteaouunat.
6.9: Kah nish quenauhikquehetticheh, wuske oxinog, kah ramsog, kah lambsog, wutche chikohtáe mag8ongash en kesukque Godut, wheatash, salt, wine, kah pummee, neaunak ukkuhquttum8onk sephausuenuog, neg ut Jerusalem, aninnumauunach asekesukokish, matta panushadtauáeu.
6.10: Onk woh mag8og anwôhsin8e sephausuongash en kesukque Manitt8it, onk woh peantamwontamwog uppomontamóonk ketass8t, kah wunnaumonuh.
6.11: Kah wonk nuttinnaumatuonganéhteam, howan woh machteunk yeu kutt8onk, timber n8kinnumunach wutch wekit, kah wunohtomuk, kechequabununach, kah wek annohk[é]hkonach yeu$wutch.
6.12: Kah God, noh ayimwahtunk 8wesuonk na ohtáut, paguanonch wame ketass8tamwoh kah missinninnúh, neg ponukeg wunnutchegan8h, matchehteauunat, kah ôshkommehtinneat yeu wek God ne ut Jerusalem: nen Darius anaumatuonganéhtei, teanuk n$naj.
6.13: Neit Tatnai nanawunúenin en wutushin ogkomáeu, Shethar-Boznai, kah neh wetomukqutcheh, neaunak ne ketass8t Darius negonshhuadt: ne teanuk wutusseneau.
6.14: Kah Jewse Eldersog wekitteáog, kah wunniyeuog, nashpe ukquoshodtum8onk Haggai quhshodtumwáen, kah Zachariah wunnaumonuh Iddo, kah wekitteáog, kah ukkesteaun, neanann8teamwit um-Manitt8moh Isrel, kah neaunak wutann8team8onk Cyrus, kah Darius, kah Artaxerxes Persiae ketass8t.
6.15: Kah yeu wetu kesteausu naishikquinhog Adare nepauz: ne nequtta wutteashe kodtum8m Darius ketass8t.
6.16: Kah wunnaumonuh Israel sephausuenuog, kah Levitsog kah onkatogig, missinnáe wuñaumoniinneunk nanawehteauog wunneetupanatamwehteauonk yeu wek God, nashpe wekontamóonk.
6.17: Kah nag mag8og wunneetup[â]natamwahteauhettit yeu wek God, nequt pasuk88og oxinog, neese pasuk88og ramsog, kah yaue pasuk88og lambsog: kah wutche matcheseaongane mag8onk wutche wame Israel, nabo nes8og nomposhimwe goatsog, neanogkemut wutchippan8ongash Israel.
6.18: Kah ponamwog sephausuénuog ut wutchadchaubiyeuongan8óut, kah Levitsog ut 8nappuongan8óut, wutche wuttinneumuhkauáonk, noh ut Jerusalem, neansukwhosik ut up-b8kumut Moses.
6.19: Kah missinnóe wunnaumoniinneunk nanawehteauog paumukôadtuonk, naboyau quinohhog negonne nepâuz.
6.20: Newutche sephausuénuog kah Levitsog moeu pahkheóog, wame pahkesuog, kah nag nehtauáog paumukôadtuonk wutche wame missinnóe wunnaumoniinneunk, kah wutch weematt8uh sephausuénúh, kah wutche nagumau.
6.21: Kah wunnaumonuh Israel, neg wonk wágig missináinneat, kah wame neg chapécheg noh en, wutch wunnishkeneunkquodt8mut penuwohteaog ut ohkeit, natinneahwhonat Jehovah um-Manitt8moh Israel, nag meetsuog.
6.22: Kah nanawehteauog mat seane petukquanegane mishadtupp8onk, nesausuk tahshikquinne, nashpe wekontamóonk, newutche Jehovah 8wekontamwáheuh, kah quinnupinum wuttah Assyriae ketass8t noh en, mehnehketeauunat wunnutchegan8oash anakausineat ut wekit God, um-Manitt8moh Israel.
7.1: KAh mahche yeush n$nag kohtass8tam8it Artaxerxes Persiae ketass8t: Ezra wunnaumonuh Serajah, wunnaumonuh Azariah, wunnaumonuh Hilkia.
7.2: Wunnaumonuh Shallum, wunnaumonuh Zadok, wunnaumonuh Ahitub,
7.3: Wunnaumonuh Amariah, wunnaumonuh Azariah, wunnaumonuh Merajoth,
7.4: Wunnaumonuh Serajah, wunnaumonuh Uzzi, wunnaumonuh Bukki,
7.5: Wunnaumonuh Abishua, wunnaumonuh Phinehas, wunnaumonuh Eleazar, wunnaumonuh Aaron negonne sephausuen,
7.6: Yeuoh Ezra kuhkuhqueu wutch Babylon, noh nehtuhtoe Scribe ut wuttinnaumatuonganit Moses, ne Jehovah um-Manitt8moh Israel magukeh, kah ketass8t 8weet8womuh, wame 8wehquetum8onk, neaunak wunnutcheganit Jehovah um-Manitt8moh neh appehtunkquit.
7.7: Kah na 8ch nawhutch kuhkuhqueneau wunnaumonuh Israel, kah sephausuenuog[,] kah Levitsog kah ket8hamaenúok, kah nanausquontamácheg, kah Nethinimsog en Jerusalem, nesausuk wutteashe kodtum8mit Artaxerxes ketass8t.
7.8: Kah peyau Jerusalem napanna adtahs8it nepâuz, ne nesausuk wutteashe kodtum8m ketass8t.
7.9: Newutche, negonne kesukok negonne nepâuz, n8che kuhkuhqueu wutch Babylon, kah negonne kesukok napanna adtahs8it nepâuz, peyau Jerusalem, neaunak wunne menutcheg um-Manitt8moh ut wuhhogkat.
7.10: Newutche Ezra quagquoshwunnum wuttah natinneahamunat, wuttinnaumatuonk Jehovah, kah ussenat, kah kuhk8tomuhkonat ut Israel, kuhk8waongash kah wussittum8ongash.
7.11: Kah yeu nompsukwhosuonk, ne ketass8t Artaxerxes anumauomp Ezrahoh sephausuen, noh Scribe, noh wâsukkuhhuk wutann8teám8e wuttinn8waongash Jehovah, kah ukkuhk8waongash ut Israelut.
7.12: Artaxerxes ukketass8tam8m8oh ketass8tamwog, en Ezra sephausuen, wussukwhosuen wuttinnaumatuonganit kesukque Manit, wunohteaonk, kah tôh ahquompak.
7.13: Nuttinnaumatuonganehteam wame nag Israelle missinninnúog, kah sephausuenuog, kah Levitsog ut nutass8tam8onganit, neg nehenwonche kodtantamwe na oncheg kuhkuhquenat en Jerusalem, nag weechógqush.
7.14: Newutche ken kutann8nit nashpe ketass8t, kah nashpe nesausuk tahs8oh konn8nukqutcheh, nat8tomuhkonat papaume Judah kah Jerusalem, neaunak wuttinnaumatuonk kum$Manitt8m, ne kenutcheganit.
7.15: Kah wonk monchatauunat silver kah gold, ne ketass8t kah ukken8s8waéneumoh, wekontamwe maghettit en um-Manitt8m8óut Israel, noh áyit ut Jerusalem.
7.16: Kah wame silver kah gold[,] ne woh namteauan ut wame Babylone wutohtimóneat, kah weekontamwe mag8ongan8oash missinninnúog, kah sephausuenuog, neg wekontamwe magukeg, wutch wek um-Manitt8m8uh, ne ut Jerusalem.
7.17: Onk woh teanuk kutôadtôam nashpe yeush teaguash, oxinog, ramsog, lambsog, nashpe ummeetsue mag8ongan8, kah 8tattamóe mag8ongan8, onk woh nish magunash ut Altarut wekit kum-Manitt8mw8, ne ut Jerusalem.
7.18: Kah uttoh an tapeneauman ken kah kematog, unnehteauunat ne sequtteamuk silver kah gold, ne ussekq neaunak wuttenantam8onk kum-Manitt8mw8.
7.19: Wishquash wonk nish anumauunumukish, wutch auwóhteaonk wekit kum-Manitt8m, nish magish ut anaquabit God, noh ut Jerusalem.
7.20: Kah uttoh an quenauwehik8m8uk wutche wek kum-Manitt8m, ne woh kod$auwohteáan, neemunush wutch ketass8t wunnompakouunnekomukqut. 
7.21: Kah nen, ne Artaxerxes kehtass8t, nuttinnaumatuonganuhkou, ut wame nanawunukeg nompakouunash, nish ogkomut sepuut, uttoh Ezra sephausuen, wassukkuhhuk wuttinnaumatuonk kesukque Manit, pish wehquetumunkqueóg, teanuk n$naj.
7.22: Nô pajeh nequt pasuk8e silvere talentsash, kah nequt pasuk8e wheate quttuhwhosuash, kah nequt pasuk88ash wine bathsash, kah nequt pasuk88ash pummée bathsash, kah salt wanne quttuhwhosin8.
7.23: Uttoh anann8teamuk nashpe kesukque Manit, menuhke n$naj, wutch wek Manit ut kesukqut, newutche tohwhutch woh ayeuuhkonittue musquanumit wutass8tamóonk ketass8t, kah wunnaumonuh?
7.24: Wonk k8wahteauwahenumun, papaume howae sephausuenúog, kah Levitsog, kah ket8hamaenúog nanausquontamácheg, Nethinimsog, asuh wuttinneumuneunk ut yeu wekit God, matta pish nanauweinn8 ponamauónaóont ompeteaonk, tribute, mounnum8onk.
7.25: Kah ken Ezra, neaunak 8waantamóonk kum-Manitt8m, ne ut kenutcheganit, wunnash nanánuácheg, wasittukeg, neg woh waussumoncheg wame missinninnúh neg ohkomut sepuut, wame neg wahteunkeg wuttinnaumatuonk kum-Manitt8m, kah nah kuhk8tomók neg matta wahteunkeg.
7.26: Kah howan matta as[e]ik wuttinnaumatuonk kum-Manitt8m, kah wuttinnaumatuonk ketass8t, kenuppe wussittumóonk unnehenach, ut uttoh an nuppunat, asuh quohs8kôadtinneat, asuh 8wa[n]teauunat ummaumachiash, asuh kuppishagkinónat.
7.27: Wunnanumunach Jehovah um-Manitt8m8uh n8shinónog, neh yeu ponuk wuttahut ketass8t, pahketeauunat wek Jehovah ne ut Jerusalem.
7.28: Kah nuttinnumunk monaneteaonk ut anaquabhettit ketass8t kah ukken8suaéneumoh, kah anaquabhettit wame ummishe sontimósimoh ketass8t, kah nummenuhkehitteap neane wunnutcheg Jehovah nuhkuhkongqueomp, kah nummukkinomp wutch Israelut, kehcheyeuwutcheg n8weeche kuhkuhk8mukqunnaóont.
8.1: KAh yeug kehche wut8shineunk, & wutontseongan8 n8weeche kuhkuhk8mukqun wutch Babilon Artaxerxes ketass8t kohtass8tam8it.
8.2: Wutch wunnaumonadt Phineas, Gershom: wutch wunnaumonadt Ithamar Daniel, wutch wunnaumonadt David, Huttush
8.3: Wutch wuñaumonadt Sechaniah, wutch wunnaumonadt Pharosh, Zechariah, kah noh wutontseongane weetogkemau, wutch nompaasit, nequt pasuk8e, kah napanna tahshinchag kussuog.
8.4: Wutch wunnaumonadt Pah[á]th-Moab, Elihoenai wunnaumonuh Zerahiah: kah weechog neese pasuk88oh wosketompuh.
8.5: Wutch wunnaumonuh Shechaniáh wunnàumonuh Jahaziél, kah weechog nishwe pasuk88oh wosketompoh.
8.6: Wonk wutch wunnaumonuh Adin, Ebed wunnaumonuh Jonathan, kah weechog napannatahshinchagkodtoh wosketompoh.
8.7: Kah wutch wunnaumonuh Elam, Jeshajah wunnaumonuh Athaliah, kah weechog nesausuktahshinchagkodtoh wosketompoh.
8.8: Kah wutch wuñaumonuh Shephatiah, Zebadiah wunnaumonuh Michael, kah weechog shwosuktahshinchágkodtoh wosketompoh.
8.9: Wutch wunnaumonuh Joab, Obadiah, wunnaumonuh Jehiel, kah weechog neese pasuk8oh, kah nabo shwosuktahsuoh wosketompoh.
8.10: Kah wutch wunnaumonuh Shelomith, wuñaumonuh Josiphiah, kah weechog nequt pasuk88oh, kah nequtta tahshinchagkodtoh wosketompoh.
8.11: Kah wutch wunnaumonuh Bebai, Zechariah wunnaumonuh Bebai, kah weechog neesneechagkodtoh kah shwosuk tahsuoh wosketompoh.
8.12: Kah wutch wunnaumonuh Azgad, Johanan wunnaumonuh Hakkatan, kah weechog nequt pauk88oh kah piukqussuog.
8.13: Kah wutch maumachish wunnaumonuh Adonikam, yeush 8wesuongan8oosh, Eliphelet, Jehiel, kah Shemajah, kah weechog nequtta tahshinchagkodtoh wosketompoh.
8.14: Wutch wunnaumonuh Biguai, Uthai, kah Zabbud, kah weechog nesausuk tahshinchagkodtoh wosketompoh.
8.15: Kah nag nummiya[u]ôog, ut sepuut ne asishunk Ahava,kah na nutapinnean ut wetuoméhtu nishikquinne: kah nukkehkinneau missinninnuog, kah sephausuenuog, kah na nuttit matta nameheoun wuñaumonuh Levi.
8.16: Neit nunnegont8wop Eliezer, Ariel, Shemajah, kah Elnathan, kah Jarib, kah Elnathan, kah Nathan, kah Zechariah, kah Meshullam, negonneyeuwutcheg, wonk Jarib kah Elnathan, wohwohtamweenuog.
8.17: Kah nag nutann8team8e ann8nôog, Iddout, negonneyeu8it ut ayeuonganit Casiphiah, kah nag nuttinóog, toh woh anahettit Iddooh, káh weematoh Nethenimsoh, ut ayeuonganit Casiphia, nag woh kuppaudtunkqunnanonut, wuttinneumuneuh wutche wek kum-Manitt8mun.
8.18: Kah nashpe 8ne wunnutcheg God appehtunkqueog, nag nuppaudtunkqunnónog wohwóhtamwenuh, wutch wunnaumonadt Mahli wunnaumonuh Levi, wunnaumonuh Israel, kah Sherebiah weeche wunnaumonuh kah weematoh, nabo shwosuk tahsuoh.
8.19: Kah Hashabiah, kah weechayeumuk Jeshajahoh wutch wunnaumonadt Merari, wematoh, kah wunnaumonauh nesnehchagkussuog.
8.20: Kah wonk wutch Nethinnimsut, neh David, kah sontimóog kahtimahetteupoh, wuttinneumuhkáuonat Levitsog neese pasuk88og, kah nesnehchagkussuog Nethinimsog, wame neg 8wesuongane ogkemaog[-]
8.21: Neit nanuttit wahteauwahuon matmeetseonk kishke sepuut Ahava, onk woh nutunkquanumwehheomun nuhhogkanonog ut anaquabit num-Manitt8mun, nunnatinneawhonanonut, sampoi may wutche nenawun kah nuppeissesumunonog, kah wame nuttinnetuonganun.
8.22: Newutche nutakodchip wehquetumauonat ketass8t chippan8e ayeuteuh, kah horsesoh na8mukqutcheg, nuttannumunkqunnanonut ayeuuhkonittue matwâuh, ut mayut: newutche nuken8nomun ketass8t, nussimun, wu[u]nutcheg num-Manitt8mun, wunnuhkukauoh wutche wanegik, wame neh natinneahukqutcheh, qut ummenuhkesuonk kah ummusquanitteaonk, ayeuuhkonau wame nah nogkonnukqutcheh.
8.23: Neit mat nummeetsumun, kah yeu n8ch peantamauonan num-Manitt8mun, kah nunn8tunkqun.
8.24: Neit nutchippun naboneesuog negonneyeuutcheg sephausuenuog, Sherebiah, Hashabiah kah piogqussuoh weematt8oh weeche.
8.25: Kah nag nukquthumauóog silver, kah Gold, kah wishquash, nish magumukish ut wekit num-Manitt8mun, nish ketass8t kah ukken8swaeneumoh, kah wussontimósumoh, kah wame Israel neg na apitcheg, maghetticheh.
8.26: Nen nukquthum ut wunnutchegan8out nequt pasuk8e, kah napanna tahshinchagkodtash silvere talentsash, kah silvere auwohteaongash nequt pasuk8ash talentsash nequt pasuk8ash golde talentsash.
8.27: Wonk nesnehchagkodtash golde wunnonkanash, nequt muttannongane dramsu8ash, kah neesinash, kah wohsippahtae auwohteaongash, tatuppeyeu8ash Goldut.
8.28: Kah nag nuttinoog, kenaau k8neetupanatamweyéumw8 en Jehovahut ummanitt8m8uh k8sh8óog.
8.29: Askuhhum8k, kah nanawehtea[u]8k, nô pajeh kukquthumunaóut, anaquabhettit negoneyeuwutcheg sephausuenuog kah Levitsog, kah negonneyeuutcheg Israelle wut8shinneunk ut Jerusalem, ut chambersut, ut wekit Jehovah.
8.30: Neit sephausuenuog kah Levitsog nemunnumwog neantuhkequog silver, kah gold, kah auwohteaongash, uppaudtauunaóont, Jerusalem, wekit num-Manitt8mun.
8.31: Neit nutamaémun wutch Ahavae sepuut, nabo neesequ[n]hog, negonne nepâuz, ônat Jerusalem, kah wunnutcheg num-Manitt8mun nutappehtunkumun, kah nuppohquohwhunukqun wutch wunnutcheganit matwau, kah neg askwhonágig ut mayut.
8.32: Kah nuppeyomun Jerusalem, kah na nutapinan nishikquinne.
8.33: Kah yau quinogkog, silver kah gold, kah auwohteaongash, quttuhhumunash ut wekit num-Manitt8mun, nashpe wunnutcheganit Meremoth, wunnaumonuh Uriah sephausuen, kah weetomuk Eleazaroh, wunnaumonuh Phinehas, kah weetomuk, Jozabad wunnaumonuh Jeshua, kah Noadiah wunnaumonuh Binnui, Levitsog.
8.34: Nean ogketamuk, nean tuhkequok nish$noh pasuk: kah wame nean tuhkequok wussukwhosu na ahquompak.
8.35: Wunnaumonáuh yeug monchanómukuppanneg, neg wagig missinnáinneat, nag mag8og chikohtáe mag8ongash en um-Manitt8moh Israel, nabo neesuog oxinog wutche wame Israel, pask8gun tahshinchag kussuog kah nequtta tahsuog ramsog, nesausuk tahshinchag, kah nesausuk tahsuog lambsog: nabo neesuog nomposhimwe goatsog wutch matcheseongane mag8onk: wame ne chikohtáe mag8onk en Jehovahut.
8.36: Kah neg a[n]innumauáog ketass8t wásukkuhhumunutche wutann8teamowongash en ketass8t wul$Lieutenantsumoh, kah en nanawunnuánutcheh wutushin ogkomáe, kah nag aninnumauóog missinninnúh, kah wek God.
9.1: KAh yeush mahche n$nag, sontimóog nuppeyaónuk, n8waog, Israelle missinninnúog, kah sephausuénuog kah Levitsog matta nag chippinnau8og, wutch wutohtimóinne missinninnúut, ussenat neaunak wunnishkeneunkquott8m8ash, Canaanitsut, Hittitsut, Perizzitsut, Jebusitsut, Ammonitsut, Moabitsut, Egyptiansut, kah Amoritsut.
9.2: Newutche nemunáog wuttaun8oh wutche nagumau, kah wutche wunnaumonáuh, ne$waj wunneetupanatamwe wuskannem, kenugkenáog wuhhogk[à]uh wutohtim[ó]inne missinninnúh, nux wunnutchegan8 sontimóog kah nánawunnuácheg, negonneyeu8og yeu$ut matcheseuonganit.
9.3: Kah yeu n8tamon, nehnehkukkom nuthogk8 kah nummónak, kah nuppóhqunum nummeesunk ut nuppuhkukqut, kah n8weeshitt8unash, kah nutchepsháe nummatappeup.
9.4: Neit nummoéhtunk, nish$noh pasuk noh nánakushadtog wuttinn8waongash um-Manitt8moh Israel, newutche uppaneseongan8 yeug monch[a]nittuppanneg, kah nutchepsháe nummatápip nô pajeh wunnonkquae sephausuonganit.
9.5: Kah wánonkquáe sephausuonganú8k, nunneepóp wutch nutunkquanum8onganit, kah nehnekik8mon nuthogk8 kah nummonak, nukkepsháon nukkuttukquog, kah nussepágenumau nunnutchegash Jehovah num-Manitt8m.
9.6: Kah nussip woi num-Manit[i]8m, nutákoj, kah nussoqhit kuttohshinnumauunat nuskesuk, num-Manitt8m: newutche nummatcheseonganunónash nano m8natash, waábe ut nuppuhkukqunnónut, kah nuppanneseuonganun sohkegin kesukqut.
9.7: Nádteoh wutch ukkesukkodtum8óut n8shunónog, nummishe matchesemun pajeh yeu kesukok, kah wutche nummatcheseonganunonash, nenawun, nukketass8tamómunónog, kah nussephausuenúmunónog nupponitteamun ut wunnutchegan8óut wutohtimóinne ketass8tamwog, en togkodteganit, en missinnáinneat, kah en sequttahham8onganit, kah en ákodchuishkesukquaonganit, neane yeu kesukok.
9.8: Kah eyeu ogguhsese, kitteamonteanittuonk nuttinnumonte[a]nan wutch Jehovahut num-Manitt8munónut, nussequnnumunkqunnanónut sequnittuonk, tomunat, kah nuttinnumunkqunnanónut kenúhtugquontunk ut wuneetupanatamwe ayeuonganit: onk woh num-Manitt8mun wequáiéhteau nuskesukqunónash, kah woh nuttinnumunkqun, ogguhse keteaonk ut nummi[s]sinnainneanonut: 
9.9: Newutche nenawun missinóog, qut onch num-Manitt8mun matta nutohquanumuk8un ut nummissinnáinneanónut, qut nukqu[n]se aninnumunkqun monanitteaonk, ut anaquabhettit Persiae ket[a]ss8tamwog, nuttinnumunkqunnanónut wonk keteaonk, wunnóhtauunat wek num-Manitt8mun, kah onchteauunat neadt mahchum8gish, kah nuttinnumunkqunnanonut pummeneutunk ut Judah, kah ut Jerusalem.
9.10: Kah yeuyeu, woi num-Manitt8mun, uttoh woh nussinnan, yeu mahche n$n[a]g? newutche nutahquontamumun kutann8team8onk.
9.11: Nean ann8teamwop nashpe kittinneumog quoshodtumwaenuog, kussip, ohke ne aôog kutahtauunnaoont, ne nishkeneunkque ohke, nashpe wunnishqueneunkquott8m8 missinnninnuog ne ohkeit, nashpe wutúhquontam8ongan8oash, nish nomwohtauwehetticheh, wutch aehtaueu nashpe wunnishkeneunkquott8m8ash.
9.12: Newutche yeuyeu, ahque weetauwadhuk kuttaun8oog wunnaumonauh, asuh ahque weetauwadhuk, kenaumonaog wuttaun8oh: asuh natinneham8hteogk 8nohteaongan8, asuh wutahtoongan8, micheme: onk woh kummenuhkesimw8, kah woh kummeechumw8 ne wanegik ut ohkeit, kah woh kenukkodtumauoneau, wutche ohtóonk keneech[á]n8oog micheme.
9.13: Kah wame yeu mahche nuhkuhkongqueog wutche nummatcheseonganunonash, kah wutche nummishe panneseónganun: ken num-Manitt8mun péeu sasamatahwheog,onk ne$an tumoh8ómw8uk nummatcheseonganunonash, kah kittinnumaiimun yeu aunak pohquohwhunittuonk.
9.14: Sun woh wonk nuppohquenumumun kutann8team8ongash kah weetauomonat yeug nishkeneungque missinninnuog? sun matta woh kummusquanumeumun nô pajeh kummohtuppau[u]inneanonut, newaj woh wanne sequnnuttumuk, asuh pohquohh[á]m8onk?
9.15: Woi Jehovah um-Manitt8moh Israel, ken sampweusseaenin, newutche ashq yeu pohquohhum8e nutapinan neane yeu kesukok, kusseh, nenawun nutapemun ut nuppanneseongannonut: newutche n8nanumumun nepauiñeat anaquabean, newutche yeu.
10.1: KAh Ezra paontog, kah samp8adt, kah maue kepuhteadt wuhhogkuh, anaquohtag wek God, ná wuttit miaehtunkqun, wutch Israelut, mishe mukkineonk, wosketompaog, mittamwossissog, kah mukkiesog newutche missinninnuog mishe máuog.
10.2: Kah Shecaniah wunnaumonuh Jehiel, wutch wuñaumonadt Elam, namp8ham kah unnau Ezrahoh, nuppañeussehtauomun num-Manitt8mun, kah nuppen8e mittamwossimun, missinninnuog ut ohkeit: qut onch na annoósuonganu ut Israel papaume yeu. 
10.3: Newutche yeuyeu, ayimauontuh wunn8waonk kum-Manitt8mun, amau[n]onat wame mittamwossissog, kah neh nekheahetticheh neane ken8s8[à]dt nussontimom, k[á]h yeug nanukshoadtogig wutann8team8onk num$Manitt8mun, kah n$naj neaunak unnaumatuonk.
10.4: Neepaush, newutche yeu wutchiyeum8 kuhhogkat, nenawun wonk k8weetomunnumun, wutt8antash kah ussish.
10.5: Neit Ezra neepau, kah negonne sephausuenuh, Levitsoh, kah wame Israel wutchadchekeyeuwaheuh, nag woh wutussenáoont neaunak yeu kutt8wonk, kah nag chadchekeyeuwaog.
10.6: Neit Ezra neepau wutch anaquohtag wek God, kah petutteau wut-Chamberumut Johanan wunnaumonuh Eliashib: kah na paont, matta meechu petukqunnunk asuh wuttattam8 nippe newutche mau, wutche uppanneseuongan8 yeug monchanomukuppanneg.
10.7: Kah wahteauwahuwaog pannuppe Judah kah Jerusalem, wame missinnae mukkiog, nag woh ummiyaenaoont ut Jerusalem.
10.8: Kah matta howan paunk nishikquinogok neaunak ukken8suwaongan8 sontimóog káh Eldersog, wame wuttinnetuonk pish 8wa[n]teauun, kah nagum pish chipappu wutch ummukkinneongan8oont neg monchanomukuppanneg.
10.9: Neit wame Judae, kah Benjamiñe wosketompaog miyaeog ut Jerusalem nishikquinogkok: ne pask8gun adtahs8it nepauz, nesnehchade quinhog nepauz, kah wame missinninnuog appuog, toumaogquehtu ut wekit God, nunnukshaog newutche yeu, kah wutch mishe sokanon.
10.10: Kah Ezra sephausuen nepau, kah nah wuttinuh, kummatchesemw8, kah kuppenu8hkau8mw8, nano mishehteauunat uppanneusseongan8 Israel.
10.11: Newutche yeuyeu sampam8k Jehovah um$Manitt8m8uh k8sh8oog, kah ussek ukkodtantam8onk: kah chippehtok missinninnuog ne ohkeit, kah wutch pen8wohteae mittamwussinneat.
10.12:  Neit wame mukkinn[o]onk nampohamwog, kah mishont8wae n8waog,[,] ne an8waan ne nutahchue ussenan.
10.13: Qut monaog missinninnuog, kah yeuyeu mogkinno[n], kah n8nanumumun neepaunneat poquadchit, kah yeu matta nequt[t]e kesukquae asuh neese anakausuonganun8: newutche numm8namun yeu ane panneseog.
10.14: Nunnánawunnueneúmunonog neepauhettich, kah wame neg pen8wohteae mittamwussitcheg ut nukkeitotananónut, peyahettich neáne kuhk8wâmuk, kah weeche nag, Eldersog ut nishnoh otanat, kah wussittumwaen[ú]og: nô pajeh wutuhque musquanittam8onk yeu wutch qushketunkqueog.
10.15: Webe Jonathan wunnaumonuh Asabel, kah Jahaziah wunnaumonuh Tikvah, nag yeu wéogkehteauuneau: Meshullam, kah Shabbethai Levitsog wutannumauóuh.
10.16: Kah missinnáe mukkiog wutusseneau: kah Ezra sephausuen, kah nawhutch wut8shineunk, neaunak 8sh8oh wek8óash, kah wame nag nashpe 8wesuongan8oash, nag chippeog, kah nummatappuog, negonne kesukok piukqussit nepâuz, yeu wunnat8tomuhk[e]náout.
10.17: Kah pakodche usseneau papaume wame neg wosketompaog pen8wohtea8hkauoncheg, negonne kesukok negonne nepâuz.
10.18: Kah ut kenugke wunnaumonat sephausuenuog, na$ut naméheoneau neg pan8ehtea8hkauoncheg: yeug, wutch wunnaumonat Jeshua, wunnaumonuh Jozadak, kah wematoh, Maasiah, kah Eliezer, kah Jarib, kah Gedaliah.
10.19: Kah nag mag8og wunnutchegan8oash, wutamaunonáont ummittamwoss8oh: kah kesukkôadtamáhettit, mag8og flocke ramoh wutch uppanneseongan8.
10.20: Kah kenugke wunnaumonuh Immer, Hanani, kah Zebadiah.
10.21: Kah kenugke wunnaumonuh Harim, Maasiah, kah Elijah, kah Shemajah, kah Jehiel, kah Uzziah.
10.22: Kah kenugke wunnaumonuh Pashur, Elioenai, Maasiah, Ishmael, Nethaneel, Jozabad, kah Elasah.
10.23: Wonk kenugke Levitsog, Jozabad, kah Shimei, kah Kelajah (noh nan Kelitah) Pethahiah, Judah, kah Eliezer.
10.24: Kenugke ket8hamácheg wonk, Eliashib: kah kenugke nanausquontamwaenuog, Shallum, kah Telem, kah Uri.
10.25: Nano, wutch Israel, kenugke wunnaumonuh Parosh, Ramiah, kah Jesiah, kah Malchijah, kah Mijamin, kah Eleazar, kah Malchijah, kah Benajah.
10.26: Kah kenugke wunnaumonuh Elam, Mattaniah, Zechariah, kah Jehiel, kah A[k]di, kah Jerimoth, kah Elijah.
10.27: Kah kenugke wunnaumonuh Zattu, Elioenai, Eliashib, Mattaniah, kah Jeremoth, kah Zabad, kah Aziza.
10.28: Kah kenugke wonk wunnaumonuh Bebai, Jehohanan, Hananiah, Zabbai, kah Athlai.
10.29: Kah kenugke wunnaumonuh Bani, Meshullam, Malluch, kah Adajah, Jashub, kah Sheal, kah Ramoth.
10.30: Kah kenugke wunnaumonuh Pahath-Moab, Adna, kah Chelal, Benajah, Maasiah, Mattaniah, Bezaleel, kah Binnui, kah Manasseh.
10.31: Kah kenugke wunnaumonuh Harim, Eliezer, Ishijah, Malchijah, Shemajah, Shimeon.
10.32: Benjamin, Malluch, kah Shemariah.
10.33: Kenugke wunnaumonuh Hashum, Mattenai, Mattatha, Zabad. Eliphelet, Jeremai, Manasseh, kah Shimei.
10.34: Kenugke wunnaumonuh Bani, Maadai, Amram, kah Vel.
10.35: Benajah, Bedajah, Chelluh,
10.36: Vaniah, Meremoth, Eliashib,
10.37: Mattaniah, Mattenai, kah Jaasau,
10.38: Kah Bani, kah Bennui, kah Shimei,
10.39: Kah Shelemiah, kah Nathan, kah Adajah,
10.40: Machnadebai, Shashai, Sharai,
10.41: Azareel, kah Shelemiah, Shemariah,
10.42: Shallum, Amariah, kah Joseph.
10.43: Kenugke wunnaumonuh Nebo, Jehiel, Mattithiah, Zabad, Zebina, Jadau, kah Joel, Benajah.
10.44: Wame yeug papénauwohtea8kauwaog, kah nawhutche ummittamwuss8oh wunneechanuoh.
