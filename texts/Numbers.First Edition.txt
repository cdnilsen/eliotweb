1.1 KAH Jehovah ken8nau Mosesoh ut touohkomukqut Sinai, ut mukkinneáekommukqut, negonne kesukok náhotóe nepáuz, nahohtôé kodtumm8 mahche sohhamwehettit wutch ohkeit Egypt, n8wau.
1.2 Mamusse ogkém8k wame mukkinneonk wunnaumonuh Israel, neaunag wutteaeateashiyeu8ongan8, neaunag 8sh8oh week88ash: nashpe ogketamoonk 8wesuongan8oash, nish$noh wosketomp, neaunag uppuhkukk8ash.
1.3 Wutch neesnechage kodtumwohkumunat, & pummeu, nish$noh pasuk nashpe sohhog kesauwameonk, ut Israelut, pish kummaiyae wéhkomóog náshpe kesauwameongash, ken kah Aaron.
1.4 Kah weeche kenaau na pish wosketomp nish$noh wutch chippân8onk: wosketomp pish uppuhkuk88 ut weekit 8shoh.
1.5 Kah yeush 8wesuongan88ash wosketompaog, neg pish weechekompaumukqueogig wutch Reubin Elizur wunnaumonuh Shedeur.
1.6 wutch Simeon Shelumiel wunnaumonuh Zurishaddai.
1.7 Wutch Judah, Nahshon wunnaumonuh Aminadab.
1.8 Wutch Issachar, Nethaneel wunnaumonuh Zuar.
1.9 Wutch Zabulon, Eliab wunnaumonuh Helon.
1.10 Wutch wunnaumonuh Joseph: wutch Ephraim, Elishama wunnaumonuh Ammihud: wutch Manasseh, Gamaliel wunnaumonuh Pedahzur.
1.11 Wutch Benjamin, Abidan wunnaumonuh Gideoni.
1.12 Wutch Dan, Ahiezer wunnaumonuh Ammishaddai.
1.13 Wutch Asher, Pagiel wunnaumonuh Ocran.
1.14 Wutch Gad, Eliasaph wunnaumonuh Deuel.
1.15 Wutch Napht[â]li, Ahira wunnaumonuh Enan.
1.16 Yeug neg weekomutcheg ut mukkinneonganit, sontimóog wutchippanowonganit wutch 8sh8óut, wobuhkuhk8utcheg muttannonganog kussinutcheh ut Israel.
1.17 Kah Moses kah Aaron wunnemunóuh yeuh wosketompuh, neg 8wesuongane ogkemutcheg.
1.18 Kah nag moéog wame mukkinneonk, negonne kesukok nahohtôe nepauz, kah wahteauwáhuwaog wutontseongan8oash, ne[a]unag wuttehettashiyeuongan8, neaunag wekuóash 8sh8oh, nashpe 8wesuongane ogketamóonk, wutch neesneechage kodtumwohkomunat, kah pummeu, neaunag uppuhkukk88ash.
1.19 Neanann8nont Jehovah Mosesoh, ne wuttiñe nah ogkemon ut Sinai touohkomukqut.
1.20 Kah wunnaumonuh Reuben mohtomegheonche Israel, nashpe wutontseongan88ash, nashpe ne ahtohshiéhettit, nashpe week 8sh8oh, nashpe nean ogketamuk 8wesuongan8ash, nashpe uppuhkukk8óut, nish$noh wosketomp wutch wunneesnechage kodtumwohkomunat, kah pummeu, nish$noh pasuk noh weeche sohhag kesauwameonk:
1.21 Yeug ogkemutcheg, wutchippan8onk Reuben, yauunchage kah nequtta muttannonganog kussuog, kah napannah tahshe pasuk88og.
1.22 Wutch wunnaumonuh Simeon, nashpe wutontseongan8oash, nashpe wutteateashiyeuongan8, nashpe week8oash 8sh8oh, yeug agkemutcheg, nashpe ogketamunat wesuongash, nashpe uppuhkuk8óash, nish$noh wosketómp wutch neesnechage kodtumwohkomunat, kah pummeu, nish$noh pasuk noh weeche sohhog kesauwameonk:
1.23 Yeug agkemutcheg wutchippan8onk Simeon, napanna tahshinchage, kah pask8kun muttannonganog kussuog, kah nishwe pasuk88og.
1.24 Wutch wunnaumonuh Gad nashpe wutontseongan88ash, nashpe wutteateashiyeuongan8, nashpe week8ash 8sh8oh, nashpe ogketamunat 8wesuongan8oash, wutch wunneesnechage kodtumwohkomunat, kah pummeu, nish$noh pasuk noh nashpe sohhog kesauwemeonk:
1.25 Yeug agkemutcheg, wutchippan8onk Gad, yauunchage kah napanna muttannonganog kussuog, kah nequtta tahshe pasuk88og, kah napanna tahshinchag kussuog.
1.26 Wutch wunnaumonuh Judah, nashpe wutontseongash, nashpe wutteateashiyeuongan8óash nashpe 8sh8oh weekuóut: nean ogketamuk 8wesuongan8oash, wutch wunneesnechage kodtumwohkomunat, kah pummeu, nish$noh pasuk noh weeche sohhog kesauwameonk:
1.27 Yeug agkemutcheg wutchippan8onk Judah, nesausuk tahshinchag, kah yaue muttannonganog kussuog, kah nequtta tahshe pasuk88og.
1.28 Wutch wunnaumonuh Issachar, nashpe wutontseongan88ash, nashpe wutteateashiyeuongan8oash, nashpe 8sh8oh wekuoash, nean oghetamuk 8wesuongan8oash, wutch neesnechage kodtumwohtkomunat, kah pummeu, nish$noh pasuk noh nashpe sohhog kesauwameonk:
1.29 Yeug agkemutcheg, wutchippan8onk Issachár, napanna tahshinac[hg]e kah yau muttannonganogkussuog, kah yauut pasuk88og.
1.30 Wutch wunnaumonuh Zabulon, nashpe wutontseongash, nashpe wutteateashiyeuongan8oash, nashpe 8sh8oh wek8ash: nean agketamuk 8wesuongan8oash, wutch wunneesnechage kodtumwóhkomunat, kah pummeu, nish$noh pasuk noh nashpe sohhog nesauwameonk:
1.31 Yeug agkemutcheg, wutchippan8onk Zabulon, napanna tahshinchage káh nesáusuk muttannonganog kussog, kah yauut pasuk88og.
1.32 Wutch wunnaumonuh Joseph, wutch Ephraim, nashpe wutontseongan8oash, nashpe 8sh8oh week8ash, nean ogketamuk 8wesuongan8óash, wutch wunneesnechage kodtumwohkomunat, kah pummeu, nish$noh pasuk noh nashpe sohhog kesauwameonk:
1.33 Yeug nag agkemutcheg wutchippan8onk Ephraim, yauunchage muttannonganog kussuog, kah napanna tahshe pasuk88og.
1.34 Wutch wunnaumonuh Manasses, nashpe wutontseongan8oash, nashpe wutteateashiyeuongan8oash, nashpe 8sh8oh wek8óash, nean ogketamuk 8wesuongan8óash, wutch wunneesnechage kodtumwohkomunat, kah pummeeu, wame neg weeche sohhogig kesauwameonk:
1.35 Yeug nag agkemutcheg, wutchippan8onk Manasses, nishwinchag kah neeswe muttannonganog kussuog, kah neese pasuk88og.
1.36 Wutch wunnaumonuh Benjamin, nashpe wutontseongan8oash, nashpe wutteateashiyeuongan8, nashpe 8sh8oh wek8ash: nean agketamuk 8wesuongan8oash, wutch wunneesneechage kodtumwohkomunat kah pummu, nish$noh pasuk weeche sohhog kesauwameonk.
1.37 Yeug nag agkemutcheg, wutchippan8onk Benjamin nishwinchag kah napanna muttannonganog kussuog, kah yauut pasuk88og.
1.38 Wutch wunnaumonuh Dan, nashpe wutontseongásh, nashpe wutteateashiyeuongan8oash, nashpe 8sh8oh week8ash nean agketamuk 8wesuongan8oash wutch wunneesnechag kodtumwohkomunat kah pummu, nish$noh pasuk weeche sohhog kesauwameonk.
1.39 Yeug nag agkemutcheg, wutchippanowonk Dan, nequtta tahsh[ì]nchag, kah neeíe muttannunganog kussuog, kah nesausuh tahshe pasukk8og.
1.40 Wutch wunnaumonuh Asher, nashpe wutontseongan8ash, nashpe wutteateashiyeuongan8, nashpe 8sh8oh week8omash: nean agketamuk 8wesuongán8oash, wutch wunneesnechage kodtumwohkomunat, kah pummu, nish$noh pasuk weeche sohhog kesauwameonk.
1.41 Yeug nag ágkemutcheg, wutchippan8onk Asher, yauunchage kah nequt mutmuttannonganog kussuog, kah napanna tahshe pasuk88og.
1.42 Wunnaumonuh Naphtali nashpe wutontseongan8oash, nashpe wutteateashiyéuongan8oash, nashpe 8sh8oh weekuóash: neanagketeamuk 8wesuongan8oash wutch neesneechage kodtumwohkomunat & pummu nish$noh pasuk weeche sohhog kesauwameonk.
1.43 Yeug nag agkemutcheg wutchippan8onk Naphthali: napanna tahshinchage, kah nishwe muttannonoanog kussuog, kah yauut pasukk8og.
1.44 Yeug nag agkemutcheg, nag Moses agkemoncheh, kah Aaron, kah Israelle Sontimóog, nabo neesuog wosketompaog nish$noh pasuk, wutch weekit 8sh8oh.
1.45 Kah wame yéug agkemutcheg wunnaumonuh Israel, nashpe 8sh8og week8óash: wutch neesnechage kodtumwohkomunat kah pummu, nish$noh pasuk noh weeche sohhog kesauwameonk ut Israel.
1.46 Wame neg agkemutcheg, nag nequtta tahshe pasuk8é muttannunganog kussuog, kah nishwe muttannunganog kussuog, kah napanna t[o]hshe pasuk88og, kah napannatahshinchag.
1.47 Qut Levitsog, nashpe wutchippan8ongan8 8sh8oh, matta nag kenugke neg k8togk[e]moneau.
1.48 Newutche Jehovah mahche ken8nau Mosesoh, n8wáu.
1.49 Webe wutchippan8onk Levi matta pish kutogketam8un, asuh matta kukkenugogkemóog wunnaumonuh Israel.
1.50 Qut ken, kukkehtin Levitsog nanauwunnumunat Tabernakle wauwaonk, kah wame wishquash nish$noh ohtagish kah wame nish na wadchiigish nag pish kenunnumwog Tabernakle, kah wame 8wishquash kah nag pish ne ut wuttinneumun; kah nag pish tuppuksinwog waeenu Tabernakle$ut.
1.51 Kah pumme wuttauwáe kommuk monchadtomuk, Levitsog pish wussóhqunnumuneau, kah pumme wuttauwáe kommuk wekitteamuk, Levitsog pish 8wekikoneau, kah pen8wot noh pas8sukog, pish nushau.
1.52 Kah wunnaumonuh Israel pish tuppuksinwog, nish$noh wosketomp ut nehenwonche tuppuksinn8wonganit, kah nish$noh wosketomp kishke nehenwonche ummuttaákinit, pannuppe ukkesauwameonkan8óut.
1.53 Qut Levitsog pish wééne tuppuksinwog pumme wuttauwáe kommukque wauwaonganit, onk woh na matta kussopitáe musquantam8onk, ummukkinneongan8óut wunnaumonuh Israel, kah Levitsog pish nanawehteauog meechumehteaonk, papaume pumme wuttauwáe kommukque wauwáonk.
1.54 Kah wunnaumonuh Israel ne wutusseneau neaunag wame wutann8naonk Jehovah Mosesoh, ne wutusseneau.
2.1 KAh Jehovah ken8nau Mosesoh kah Aaronoh, n8wau,
2.2 Wunnaumonuh Israel pish tuppuksinwog, nish$noh howan kishke ummuttaágunit, neaunag kukkinneasuongash, neaunag 8sh8oh wek8oash, piuhsukeh quinnuppe, mukkinneáe kommukqut pish tuppuksinwog.
2.3 Kah nag negonne tuppuksikeg en wutchepwoiy[è]u, ne pish ummuttaagene tuppuksinnowonk Judah, neaunág ukkesauwameongash, ummugquomp wunnuamonuh Judah, noh Nahshon wunnaumonuh Amminadab.
2.4 Kah ukkesauwameumoh, kah yeug nag agkemutcheg, nesausuk tahshinchage, kah yauut muttannonganog kussuog, kah nequtta tahshe pasuk8og.
2.5 Kah nag nahôhtoe tuppuksukeg, ne pish wutchippan8onk Ishachar, kah ummugquomp wunnaumonuh Ishachar, noh Nathaneel, wunnaumonuh Zuar.
2.6 Kah ukkesauwameumoh, kah yeug nag agkemutcheg, napanna tahshinchage kah yauut muttannoganongkussuog, kah yauut pasuk88og.
2.7 Wutchippan8onk Zabulon, kah ummugquom wunnaumonuh Zabulon, noh Eliab wunnaumonuh Helon.
2.8 Kah ukkesauwameumoh, kah yeug nag agkemutcheg, napanna tahshinchag kah nesausuk tahshit muttannonganog kussuog kah yauut pasuk88og.
2.9 Wame neg ogkemutcheg wuttuppukkussinn8onganit Judah nequt pasuk8e muttannonganog kussuog, kah shwosuk tahshinchage muttanonganog kussuog, kah nequtta tahshe muttannonganog kussuog kah yauut pasuk88og, neaunag ukkesauwameongan8ash: nag pish negonshauog.
2.10 Reuben ummuttaégane tuppuksin8ónk pish ne sowaniyeu neaunag ukkesauwámeongan8ash: kah ummugquomp wunnaumonuh Reuben, noh Elizur wunnaumonuh shedeur.
2.11 Kah ukkesauwameumoh, kah yeug nag agkemutcheg, yauunchage, kah nequtta tahshe muttannonganog kussuog, kah napanna tahshe pasuk88og.
2.12 Kah nag nahohtoeu tuppuksikeg, ne pish wutchippan8onk Simeon: kah ummugquomp wunnaumonuh Simeon, noh Shelumiel wunnaumonuh Zurishaddai.
2.13 Kah ukkesauwameum[n]h, kah yeug nag agkemutcheg, napanna tahshinchage kah pasuk8gun tahshe muttànnonganog kussuog, kah nishwudt pasuk88og.
2.14 Kah wutchippan8onk Gad, kah ummugquomp wunnaumonuh Gad, Eliasaph wunnaumonuh Reuel.
2.15 Kah ukkesauwameumoh, kah yeug nag agkemutcheg, yauunchage, kah napanna tahshe muttannonganog kussuog, kah nequtta tahshe pasuk88og, kah napanna tahshinchag kussuog.
2.16 Wame neg agkemutcheg ut tuppuksinn8onganit Reuben, nequt pasuk8e tahshe muttannonganog kussuog, kah napanna tahshinchag kah nequt muttannonganog kussuog, kah yauut pasuk88og, kah napanna tahshinchag kussuog: kah nag pish nahohtôusháog.
2.17 Kah mukkinneáe kommuk pish monchem8, wuttuppukkussinn8ongan8 Levitsog, na nashaue tuppuksinn8wonganéhtu, neane tuppuksinhettit, ne pish wuttine moncheneau, nish$noh wosketomp ut wutayeuonganit, neaunag ummuttaágin8oash.
2.18 Ephraim ummattaágane tuppuksinóonk, neaunag ukkesáuwameongan8ash, pish kehtahhaneiyeu, kah ummugquomp wunnaumonuh Ephraim, noh Elishama wunnaumonuh Ammihud.
2.19 Kah ukkesauwameumoh, kah yeug nag agkemutcheg yauunchage muttannonganog kussuog, kah napanna tahshe pasuk88og.
2.20 Kah nahohtôeu, wutchippan8onk Manasses, kah ummugquomp wunnaumonuh Manasses, noh Gamaliel wunnaumonuh Pedahzur.
2.21 Kah ukkesauwameumoh, kah yeug nag agkemutcheg, nishwinchage kah neese muttannonganog kussuog, kah neese pasuk88og.
2.22 Kah wutchippan8onk Benjamin, kah ummugquomp wunnaumonuh Benjamin, noh pish Abidan wunnaumonuh Gideoni.
2.23 Kah ukkesauwameumoh, kah yeug nag agkemutcheg, nishwinchage kah napanna tahshe muttannonganog kussuog, kah yauut pasuk88og.
2.24 Wame neg agkemutcheg wuttuppuksinn8wonganit Ephraim, nequt pasuk8e muttannonganog kussuog, kah shwosuk tahshe muttannonganog kussuog, kah nequt pasuk88og, neaunag ukkesauwameongan8oash: kah nag pish nish8e moncheog.
2.25 Dan ummuttaágane tuppuksin8onk pish nanumeiyeu, neaunag ukkesauwameongan8ash: kah ummugquomp wunnaumonuh Dan, noh Ahiezer wunnaumonuh Ammishaddai.
2.26 Kah ukkesauwameumoh, kah yeug nag agkemutcheg, nequtta tahshinchage kah neese muttannungânog kussuog kah nesausuk tahshit pasuk88og.
2.27 Kah neg nahohtôe tuppuksikeg, ne pish wutchippan8onk Asher: kah ummugquomp wuñaumonuh Asher, noh Pagiel wunnaumonuh Ocran.
2.28 Kah ukkesauwameumoh, kah yeug nag agkemutcheg, yauunchage, kah nequt muttannonganog kussuog, kah napanna tahshe pasuk88og.
2.29 Kah wutchippan8onk Naphtali, kah ummugquomp wunnaumonuh Naphtali, Ahiza wunnaumonuh Enan.
2.30 Kah ukkesauwameumoh, kah yeug nag agkemutcheg, napanna tahshinchage kah nishwe muttannonganog kussuog kah yauut pasuk88og.
2.31 Wame neg agkemutcheg ut tuppuksinn8wonganit Dan, nequt pasuk8e muttannonganog kussuog, kah napannatahshinchage kah neesausuk tahshe muttannunganog kussuog, káh nequtta tahshe pasuk88og, neg pish wuttat 8mwog, neaunag ummuttaáganóash.
2.32 Yeug nag agkemutcheg wunnaumonuh Israel, neaunag 8sh8oh wek8óash, wame neg agkemutcheg ut tuppuksinn8wonganehtu, neg nequtta tahshe pasuk8e muttannonganog kussuog, kah nishwe muttannonganog kussuog, kah napanna tahshe pasuk88og, kah napanna tahshinchag kussuog.
2.33 Qut Levitsog matta ogkemóog ut kenugke wunnaumonuh Israel, nean ann8nont Jehovah Mosesoh.
2.34 Kah wunnaumonuh Israel wutusseneau neanann8nont wame Jehovah Mosesoh ne wuttinne tuppuksinneau neaunag ummuttaagin8ash, kah ne wuttinne moncheneau, nish$noh wosketomp neaunag wutteashiyeuonk, neaunag 8sh8oh week8óash.
3.1 KAh yeush wutontseóngash Aaron kah Moses, ne kesukok Jehovah kón8nont Mosesoh ut wadchuut Sinai.
3.2 Kah yeush 8weseongan88ash wunnaumonuh Aaron, Nadab mohtomegit, kah Abihu, Eleazur kah Ithamar.
3.3 Yeush 8wesuongan8ash wunnaumonuh Aaron sephausuenuog neg sasequnutcheg, neg namwohtomuk wunnutchegan8out, sephausue aninnohsuonk ussenat.
3.4 Kah Nadab kah Abihu nupp8og ut anaquabit Jehovah nag sepaushettit penowe n8tau, ut anaquabit Jehovah, ut touohkomukqut Sinai, kah matta wunnaumoniéog kah Eleazar kah Ithamar, sephausue anninohsuonk usseog ut anaquabit, Aaron 8sh8oh.
3.5 Kah Jehovah ken8nau Mosesoh n8wau.
3.6 Pas8che padchuwuhtoush wutchippan8onk Levi, kah neepauwehteaush anaquabit Aaron sephausuen, kah nag pish wuttannumauóuh.
3.7 Kah nag pish nanawehteauog ummeechumuhkausuonk, kah ummeechumuhkausuwáonk wame mukkinneonk anaquohtag mukkinneáe kommuk, ussénat Tabernakle usseongash.
3.8 Kah nag pish wadchchanumwog mukkinneáe kommukque auwohteaongash, kah ummeechumuhkonaongan8 wunnaumonuh Israel, ussenat Tabernakle usseongash[,]
3.9 Kah pish kuttinnunnumau Levitsoh Aaron kah wunnaumonuh, anninnummoadtúe aninnumauónuh, wutch wunnaumonat Israel.
3.10 Kah ken pish kukkéhtim Aaron kah wunnaumonuh, kah nag pish nanawehteáog, wussephausuenúe aninnohsuonk, kah pen8wot, noh pas8tshadt, pish nushau.
3.11 Kah Jehovah ken8nau Mosesoh, n8wau,
3.12 Kah nen, kusseh nunneemun Levitsog, wutch kenugke wunnaumonat Israel, nompe nish$noh mohtomegit, noh woshwunuk ôontómuk, wutch kenugke wunnaumonat Israel, kah Levitsog pish nuttaihéog.
3.13 Newutche nish$noh mohtommegit nuttaihe: ne kesukok togkomog nish$noh mohtommegit ut ohkeit Egypt, n8neetupanatamwahtau nuhhog nishnoh mohtommeginitche ut Israel, naneeswe wosketomp kah puppinashim, nag pish nuttaihéog, nen Jehovah.
3.14 Kah Jehovah ken8nau Mosesoh, ut touohkomukq[n]t Sinai, n8wau,
3.15 Ogkem wunnaumonuh Levi nashpe 8sh8oh wek8óash, nashpe wutteateashiyeuongan8, nishnoh nompáas wutch pasuk8 nepauzoh appit, kah pummu, neg pish kutogkemóog.
3.16 Kah Moses noh wutogkemoh, neaunag wuttinn8wáonk Jehovah nean ann8nomukkup.
3.17 Kah yeu wunnaumonuh Levi nashpe 8wesuonganoash: Gershom, kah Kohath, kah Merari.
3.18 Kah yeush 8wesuongan8oash wunnaumonuh Gershom, nashpe wutteateashiyeuongan8: Libni, kah Shimei.
3.19 Kah wunnaumonuh Kohath, nashpe wutteateashiyeuongan8: Amram, kah Izhar, Hebron, kah Uzziel.
3.20 Kah wunnaumonuh Merari, nashpe wutteateashiyeuongan8, Mahli, kah Mushi: yeush wutteateashiyeuongan8oash Levitsog, nashpe week8óash 8sh8oh.
3.21 Wutch Gershom wutteateashiyeu8onk Libni, kah wutteateashiyeu8onk Shimei: yeush wutteateashiyeuonganóash Getshonitsog.
3.22 Yeug nag agkemutcheg mashpe ogkemonat nishnoh nompáas wutch wunnukqut nepauzapinneat, kah pummu, nag neg agkemutcheg, nesausuk tahshe muttannonganogkussuog, kah napanna tahshe pasuk88og.
3.23 Wutteateashiyeuongan8 Gershonitsog, nag pish tuppuksinwog, wuttamiyeu Tabernakleut, kehtahhanniyeu.
3.24 Kah Sontim wutch weekit 8sh8oh Gershonitsog, noh pish Eliasaph wunnaumonuh Lael.
3.25 Kah ummeechumuhkonaonk wunnaumonuh Gershom ut mukkinneae kommukqut, ne pish, Tabe[t]nakle, kah weetu, kah ne abbahquos, kah áhohk8chik onkwhonk, wutch mukkinneae kommukque squont.
3.26 Kah chippinutunkane ahogk8tik wanequôsik, kah ahogk8tik onkwhonk wutch chippinutonkane squoant, ne kishke Tabernakleut, kah kishke altarut waeene, kah nish pemeneohtonash wutche wame auwohteaongash.
3.27 Kah wutch Kohath, ne mo wutteateashinnunneonkan8 Amramitsog, kah wutteateashiyeuongan8 Izharitsog, kah wutteateashiyeuongan8 Hebronitsóg, kah wutteateashiyeuongan8 Uzzielitsog, yeush wutteateashinnunneongan8oash Kohathitsog.
3.28 Nashpe ogkemonat nish$noh nompái, wutch wunnukqut nepauzápinneat kah pummu, shwosuk tahshe muttañunganog kussuog kah nequtta tahshe pasuk8og, nanawehteauunát Sanctuarie meechumuhkonittuonk.
3.29 Wutteateashiyeuongan8ash wunnaumonuh Kohath, pish tuppuksinwog kishke Tabernakleut Sowaniyeu.
3.30 Kah Sontim wutch weekit 8sh8oh wutteateashiyeuongan8 Kohathitsog, noh pish Elizapha[n] wunaumonuh Uzziel.
3.31 Kah ne meechumuhkonaongan8, ne Ark, kah Table kah wequananteganuhtug kah Altarsash, kah Sanctuarie wishquash, nish pish nashpe waussumahetticheh, ahogk8tik adtnikeg, kah wame ne nashpe waussumáonk.
3.32 Kah wussontimom8oh Levitse sontimóog noh pish Eleazar, wunnaumonuh Aaron sephausuen, noh wun[u]anawunnonat, neg nánawehteunkeg Sânctuarie meechumuhk8nittuonk.
3.33 Wutch Merari, ne wutteateashiyeuongan8 Mahlitsog, & wutteateashiyeuongan8 Mushitsog: yeush wutteateashiyeuongash Merari.
3.34 Kah yeug nág agkemutcheh, nashpe ogkemónat nish$noh nompaas, wutch wunnukqut nepauz apinneat, kah pummu, neg nequtta tahshe muttannunganog kussuog, kah neese pasuk88og.
3.35 Kah Sontim wutch wekit 8sh8oh wutteateashiyeuongash Merari, noh pish Zuriel wunnaumonuh Abihail: kah nag pish tuppuksinwog, kishke Tabernaklut nanummiyeu.
3.36 Kah nanawunnumwe meechumuhkonittuonk, wunnaumonuh Merari, ne pish, Tabernakle pas8nogquash, kah neg pummetunkqshitteunkqunog, kah nish nepattunkquonkanash, kah ummortisum8oash, & wame nish wishquash, kah wame nish auwohteongash na$ut.
3.37 Kah chippinnutunkané pogkomu[n]kquonkanash waeenu, kah ummortissumash, kah uppinumoash, kah uppemunneahtonoash.
3.38 Kah neg tupukkussukeg anaquohtag Tabernakle, negonnumeiyeu, anaquohtag mukkinneae kommuk, wutchepwoaeu, noh pish Moses kah Aaron kah wunnaumonuh, nanawehteauunat Sanctuarie meechumuhkonittuonk, wutche meechumuhkonaongan8 wunnaumonuh Israel: kah pen8wot noh pas8tshadt pish nushau.
3.39 Wame neg agkemutcheg wul-Levitsog neh Moses agkemoncheh kah Aaron, neanann8nont Jehovah, nashpe wutteateashiyeuongan8oash, nish$noh nompáas wutch wunnukqut nepauz apinneat, kah pummu, neesneechag kah nees tahshe muttannonganog kussuog.
3.40 Kah Jehovah unnau Mosesoh[,] ogkem nish$noh nompáas mohtomegit wutch wunnaumonat Israel, wutch wunnukqut nepauz apinneat, kah pummu, kah nemunash ogketamóe 8wesuongan8ash.
3.41 Kah ken pish kenemunnumwansheh wul-Levitseog, nen Jehovah, nompe nish$noh mohtommegit ut wunnaumonat Israel: kah wunnetasúm8oh Levitsog, wutch nompe nish$noh mohtommegit ut wunneetasum8óut wunnaumonuh Israel.
3.42 Kah Moses ogkemau neanann8nont Jehovah nish$noh mohtommeginitcheh ut kenugke wunnaumonat Israel.
3.43 Kah wame nompaasse mohtomegitcheg nashpe ogketamunat 8wesuongan8oash, wutch wunnukqut nepauz apinneat, kah pummu, yeug nag agkemutcheg, neesneechag kah nees tahshe muttannonganog kussuog, neese pasuk8og, kah nesausuk tahshinchag kah nish.
3.44 Kah Jehovah ken8nau Mosesoh, n8wau,
3.45 Neemun Levitsog nompe nish$noh mohtommegit kenugke wunnaumonat Israel, kah wunnetaseum8oh Levitsog, nompe wunnetasum8oh, kah Levitsog pish nuttaiheog, nen Jehovah.
3.46 Kah wutche yeug woh man8whutcheg, yeug neese pasuk88og, kah nesausuk tahshinchag kussuog kah nishuog, mohtommegitcheg wutch wunnaumonat Israel, neg ánue monacheg onk Levitsog.
3.47 Pish keneemunum napanna tahshinash shekelsash nish$noh pasuk, nashpe muhpuhkukquash: neaunag Sanctuarie shekel ne pish keneemunnumun, ne shekle neesneechagkodtash Gerahsash.
3.48 Kah pish kummag teaguash en Aaronut kah wunnaumonuh, ne an[ô]adtit neg man8whutcheg, neg anue monacheg, na$ut kenugke.
3.49 Kah Moses nemunnum man8whuttue teaguash, wutch nag anuánukeg, onk nag manouhwhutcheg nashpe Levitsog.
3.50 Neemunnum ne an8hadtéhettit teaguash, mohtomegitcheg wunnaumonuh Israel, nequt muttanunk kah nishwe pasuk, kah nequtta tahshinchag, kah napanna tahshinash sheklesash, neaunag Sanctuarie shekle.
3.51 Kah Moses aninnumauau Aaronuh kah wunnaumonuh, ne anoadtehettit ne manohwhutcheg, neaunag wuttinnowaonk Jehovah, nean ann8nomp Jehovah Mosesoh.
4.1 KAh Jehovah ken8nau Mosesoh kah Aaronoh n8wau.
4.2 Ogkem wunnaumonuh Kohath wutch kenugke wunnaumonat Levi, nashpe wutteateashiyeuongan8, nashpe wek8óash 8sh8óuh.
4.3 Wutch shwinchage kodtumwohkomunat kah pummu, noh pajeh napanna tahshinchage kodtumwohkomunat, nishnoh pasuk noh petuttead kesauwameonk, ussenat anakausuonk, ut mukkinneaekomukqut.
4.4 Yeu pish wutannohsuongan8 wunnaumonuh Kohath, ut mukkinneaekommukqut ut nukomé wanetupanatamweyeu8gish.
4.5 Kah Aaron pish peyau, kah wunnaumónuh, tuppuksinn8onk monchem8uk, káh nag pish n8kinnumwog onkwhonkane adtnikheg, kah ne wunnashpe puttaghummohettich wauwáe ark.
4.6 Kah nag pish uppononeau, badjerde ohk8nie onkwhonk, kah nag pish sepagkenumwog webe 8noóagk waabe, kah nag pish wunohtóog nish qunuhtukquash
4.7 Kah woskeche nahtitteae petukqunnungane table$ut, pish sepagkenúmwog 8noóagk, & ne pish ukquenuhtauunneau wunnonkanash, kah wuttattamwaedchuash, bowlesash, kah onkwhegash nish onkwhosimukish, kah nagwutteohte[á]e petukqunnunk, ne pish ohteau.
4.8 Kah nag pish ne wuttit sepagkenumunneau msquonagk, kah pish wutunkhumuneau nashpe Badjerde ohk8ni onkwhonk, kah nag pish wunohtauog nish qunuhtugquash.
4.9 Kah pish nemunnumwog 8noónagk, & pish unkhumwog wequananteganuhtugk wutch wequai, kah nish lampsash, k[à]h nish tongsash, kah nish snuffdishes, kah wame nish pummée wishquash, nish nashpe waussummuáhettiche.
4.10 Kah nag pish upponumunneau, kah wame nish auwohteaongash, ut agwe badjerde ohk8nie onkwhonk, káh nag pish upponamunneau ut qunnuhtugqut.
4.11 Kah woskeche golde Altarut nag pish sepagkenumwog 8noónag, kah wutunkhumuneau nashpe badjerde ohk8nie onkwhonk, & nag pish wunohtóog nish qunnuhtugquash.
4.12 Kah nag pish neemunnumwog wamé aninnohsuongane auwohteaongash, nish nashpe aninnumwontamwuhettit ut sanctuarieut, kah nag pish upponamunnaoash 8noónaganit, kah pish wutunkhumunáoash nashpe barjede ohk8nie onkwhonk, kah nag pish upponumunaoash ut qunnuhtugqut.
4.13 Kah nag pish amaunumwog pukque wutch altarut, kah ne wuttit sep[â]gkenumuneau msquonag.
4.14 Kah nag ukquenohtauuneau wame nish auwohteaongash noh wadchiikish, nish nashpe aninnumwontamwehettit naut, n8tae pansash, weyause uhquonash, kah shovelsash, kah wunnonkanash, wame auwohteaongash ut Altarut, kah nag pish ne wuttit sepagkenumuneau badgerde ohk8nie onkwhonk, & pish wunohtauog nish$noh wadchiikish qunuhtugquash.
4.15 Kah Aaron kah wunnaumonuh, pish mahche unkhumwog ne Sanctuarie, kah wame nish Sanctuarihe auwohteaongash, tuppuksin8onk monchem8uk, kah ne mahche n$nag, wunnaumonuh Kohath pish peyaog wuttahshinnumunnaóut, kah nag matta pish mussunnum8og wanetupanatamweyeu8gish, ishkont nupp8og: yeush pish 8weannunn8 wunnaumonuh Kohath, ut mukkinneáe kommukqut.
4.16 Kah ut wunnanánum8onganit Eleazar wunnaumonuh Aaron sephausuen, wadchiigish pummee wutche wequai, kah weetemungquok spicee incense, kah nagwutteohtáe metsue sephausuonk, kah susséqueáe pummee, kah nanaánumunat wame Tabernakle, kah wame ne noh ohtag, ut Sanctuaryut, kah ut auwohteaonganit, nish$noh wadchiegish.
4.17 Kah Jehovah ken8nau Mosesoh, kah Aaronoh, n8wau,
4.18 Ahque tummehthash wutchippán8onk Kohathite wutteateashiyeuongash, wutch kenugke Levitsut.
4.19 Qut yeu nag unneh, onk woh keteaog, kah matta woh nupp8og, pas8sukammohettit, nukóme wanetupanatamweyeu8gish, Aaron kah wunnaumonuh pish petutteaog, kah nag kehtimáog nish$noh wosketompoh wuttannohsuonk, kah 8weanun.
4.20 Qut nag matta pish petuttea8og kuhkinneaumunat, Sanctuarie unkhumuk, ishkont nupp8og.
4.21 Kah Jehovah ken8nau Mosesoh, n8wau,
4.22 Ogkem wunnaumonuh Gershon, kah nag wonk, nashpe wek8óash 8sh8oh, nashpe wutteateashiyeuongan8oash.
4.23 Wutch wunishwinchage kodtumwohkomunnaóut, kah pummu, nô pajeh napanna wutteashinehchage kodtumwohkomunnaóut, nag pish kutogkemóog, nish$noh pasuk petutteadt ayeuhkonat ayeuhteaonganit, ussenat aninnohsuonk ut mukkinneáe kommukqut.
4.24 Yeu pish wuttannohsuongan8 Gershonite wutteateashiyeuongash, ussenat, kah wutch weanun.
4.25 Kah nag pish kenunnumwog Tabernakle onkwhonganog, kah mukkinneáe kommuk, kah ne onkwhonk, kah badgerde ohk8nie onkwhonk ne woskeche ohtag, kah wohwoasheunk onkwhonk, wutche mukkinneáe kommukque squont.
4.26 Kah tapestrie chippinnutunkane onkwhonk, kah wohwoashunk onkwhonk, wutch chippinnutunkane squont, ne kishke Tabernakleut, kah kishke Altarut waeenu, kah pemunneahtonash kah wame aninnohsue auwohteaongash, nish$noh wadchiikish, kah wame nish ne waj kesteómukish, kah nag pish aninnumwontamwog.
4.27 Nean kukquttuk Aaron, kah wunnaumonuh, ne pish n$nih wame wuttannosuongan8 Gershonitse wunnaumonuh, wame ne na8tamwehettit, kah wame wutannósuongan8, kah kenaau pish kukkeihtimôóog meechumuhkonittue weannunn8.
4.28 Yeu wutannôsuongan8 wunnaumonuh Gershonitsog, ut mukkinneáe kommukqut, kah meechumuhkonaongan8 pish agwe Ithamar wunnaumonuh Aaron sephausuen.
4.29 Wunnaumonuh Merari, nashpe wutteateashiyeuongan8, nashpe 8sh8óuh wekuóash nag pish kutogkemóog.
4.30 Wutch wunnishwunnehchage kodtumwohkomunnaóut kah pummu, nô pajeh napanna tahshinchage kodtumwohkomunnaóut, nag pish kutogkemóog, nish$noh pasuk petutteadt aninnósinneat, ussenat mukkinneáe kommukque aninnósuonk
4.31 Kah yeu pish meechumehkonittue 8weanun8, neaunag wame wutannósuongan8 ut mukkinneáe kommukqut, Tabernakleé pas8nogquash, kah pummetshogshitteaongash, kah nish neepattuhquonkash, kah nish mortisash.
4.32 Kah chippinneutunkane neepattuhquonkash waéénu, kah nish mortisash, kah uppinnum8ash, kah nish pemunneohtanash, weeche wame nish auwohteaongash, kah weeche wame nish ompadtamunat: kah nashpe nish$noh hettamun, pish kutogketamumw8 auwohteaongash ut meechumúhkonittue 8wéanunn8wóut.
4.33 Yeu wutannohsuongan8 wutteateashiyeuongan8 wunnaumonuh Merari, neaunag wame wutannóhsuongan8 ut mukkinneáe kommukqut, ut agwe wunnutcheganit Ithamar wunnaumonuh Aaron sephausuen.
4.34 Kah Moses kah Aaron, kah Sontimóog ut mukkinneonganit, ogkemáog wunnaumonuh Kohathitsog, neaunag wutteateashiyeuongàn8, kah nashpe 8sh8oh wek8óash.
4.35 Wutch wunnishwunnehchage kodtumwohkomunnaóut, kah pummu, nô pajeh napanna wutteashinehchage kodtumwohkomunnaóut, nish$noh pasuk noh petutteadt áninnóhsinneát, wutche usseonk, ut mukkinneáe kommukqut.
4.36 Kah yeug nag agkemutcheg, nashpe wutteateashiyeuongan8, neese muttannunganog kussuog, nesausuk tahshe pasuk88og, kah napanna tahshinchagkodtog.
4.37 Yeug nag agkemutcheg, wutteateashiyeuongan8 Kohathitsog, nish$noh pasuk aninnóhsit ut mukkinneáe kommukqut, neh Moses kah Aaron agkemáhetteúpoh, neaunag wuttinnowáonk Jehovah, nashpe wunnutcheganit Moses.
4.38 Kah yeug neg agkemutcheg wutch wunnaumonuh Gershon, nashpe wutteateashiyeuongan8oash, nashpe 8sh8oh wek8oash.
4.39 Wutch shwinchàge kodtumwohkomunat kah pummu, nô pajeh napanna tahshinchage kodtumwohkomunat, nish$noh pasuk petutteadt en áninnóhsinneat, wutch mukkinneáe kommukque usseongash.
4.40 Yeug nag agkemutcheg, nashpe wutteateashiyeuongan8, nashpe 8sh8oh wekuóash, neese muttannonganog kussuog, nequtta tahshe pasuk8og, kah nishwinchag.
4.41 Yeug nag agkemutcheg, wutch wutteateashiyeuongan8 wunnaumonuh Gershom, nish$noh pasuk aninnôsit ut mukkinneáe kommukqut, neh Moses kah Aaron agkemáhetticheh, neaunag wuttinn8wáonk Jehovah.
4.42 Kah yeug agkemutcheg wutch wutteateashiyeuongan8 wunnaumonuh Merari, nashpe wutteateashiyeuongan8, nashpe 8sh8oh wekuóash.
4.43 Wutch wunnishwunnehchage kodtumwohkomunnaóut kah pummu, nô pajeh napanna wutteashenehchage kodtumwohkomunnaóut, nish$noh pasuk noh petutteadt aninnohsinneat, wutch mukkinneáe kommukque usseongash.
4.44 Yeug nag agkemutcheg nashpe wutteateashiyeuongan8, nishwudt muttannonganog kussuog, kah neese pasuk88og.
4.45 Yeug nag agkemutcheg wutch wutteateashiyeuongan8oash wunnaumonuh Merari, neh Moses kah Aaron agkemáhetticheh, neaunag wuttinn8wáonk Jehovah, nashpe wunnutcheganit Moses.
4.46 Wame yeug agkemutcheg, neh Moses kah Aaron, kah Sontimóog ut Israel agkemáhetticheh wutch Levitsog, nashpe wutteateashiyeuongan8, nashpe 8sh8oh wek8óash.
4.47 Wutch wunnishwunnehchage kodtumwohkomunnaóut kah pummu, nô pajeh napanna tahshinchage kodtumwohkomunnaóut, nish$noh pasuk petutteadt ussenat aninnohsuonk, ut mukkinneáe kommukqut.
4.48 Yeug nag agkemutcheg, shwosuk tahshit muttannunganog kussuog, kah napanna tahshit pasuk88og, kah shwosuk tahshinchag kussuog.
4.49 Neaunag wuttinnowáonk Jehovah, ne wuttin ogkemon nashpe wunnutcheganit Moses, nish$noh wosketomp neaunag wutannóhsuonk kah neaunag 8weanun: kah nag ogkemóog nashpe nagum, nean ann8nont Jehovah Mosesoh.
5.1 KAh Jehovah ken8nau Mosesoh n8wau.
5.2 Ann8s wunnaumonuh Israel, ummoncheahéonaout, wutch tuppuksinn8wonganit, nish$noh, wutchek8, kah nish$noh pasuk sohwutchuanit, kah nish$noh howan nishkhit nashpe nupp8e muhhog.
5.3 Naneeswe nompaas kah squaas, pish kummoncheahéóog, ut poquadchit tuppuksinn8wonganit, pish kummoncheaheóog, matta woh wunnishketeau8unaout wuttuppukussunn8ongan8oash, nashauwe toh ápeh.
5.4 Kah wunnaumonuh Israel ne wutusseinneau, kah ummoncheaheóuh en poquadchit tuppuksinn8wonganit neánont Jehovah Mosesoh, ne wutusseneau wunnaumonuh Israel.
5.5 Kah Jehovâh ken8nau Mosesoh n8wau.
5.6 Ken8s wunnaumonuh Israel wosketomp asuh mittamwossis usseit ne teague wame ummatcheséongan8ash wosketompaog panneseae matchenehit Jehovah, kah noh keteáhogkou kesohkôadtog.
5.7 Ne pish samp8aog ummatcheseongan8 ne asehettit, kah noh pish nompenum uppanneusseonk, ne teag, kah napanna adtahshe chippagish pish k8tnum, kah pish wuttinnumauon neh machenéheoncheh.
5.8 Kah wosketomp wanne wuttinnunkomoegk, ne woh ádt k8tinumun pânneusseuonk, panneusseuonk pish k8tnamauon Jehovah, en sephausuenuut, chabesit wunnauwadtuwae ram, ne woh nashpe wuũauwadheaonk ayimauut.
5.9 Kah nish$noh wahwaabenumwe sephausuonk wutch wame8neetupanatam8m8ash wunnaumonuh Israel, nish pish pas8chewuttauwehetticheh sephausuenúut, nish pish wuttaiheash.
5.10 Kah nish$noh wosketomp nish waneetupanatamwahtunkish, nish howan aninnumauont sephausuenneuh, nish pish wuttaiheash.
5.11 Kah Jehovah ken8nau Mosesoh n8wau.
5.12 Ken8s wunnaumonuh Israel kah nag us: howan, ummittamwussoh panneussit, kah unnehikquit pannéusseonk.
5.13 Kah wosketomp wehpamont, kah mat wahteauunag wessukeh, kah noh adtahshont wuhhogkuh, kah noh nishkheau, kah matta wáuwaenúunoh, kah noh matta tohqunau.
5.14 Kah m8sitteámoe nashauonk nuhkukkongquit, kah m8sumont ummittamwussoh, kah noh nishkhit: asuh m8sitteamoe nashauonk nuhkukkongquit, kah m8sumont ummittámwussoh, kah matta nishkhehont.
5.15 Neit wosketomp pish pas8au ummittamwussoh sephausuenuut kah noh pish paudtauwonshuh sephausuonk, piukque chippag barlie n8khik, matta pish wuss8kanum8un pummee, asuh matta pish upponam8un frankincens: newutche ne m8sitteamoe metsue sephausuonk, mehquantamoe meetsue sephausuonk, mehquontamwáhuwonat matcheseonk.
5.16 Kah sephausuen pish uppas8tshanuh, kah pish wunnepauweheuh anaquabit Jehovah.
5.17 Kah sephausuen pish nemunum wunnetupanatamwe nippe, ut ohkee wishquadt kah puppissi ne Tabernakle ohkeit, séphausuen pish wunnemunnumun kah pish upponamun nippekontu.
5.18 Kah sephausuen pish nepauweheau mittamwussissoh anaquabit Jehovah, kah pish woshunum mittumwossis uppuhkuk, kah pondam wunnutcheganit ne mehquantamoe meetsue sephausuonk, ne m8sitteamoe meetsue sephausuonk: kah wunnutcheganit sepháusuen pish ne weesogkonne nippe, ne mamatche yeuwáhuwóm8uk.
5.19 Kah sephausuen pish ummeechumuhkonuh nashpe chadchekeyeuwaonk, kah pish unnau mittamwossissoh; wanne howan wehpamuk8an, kah matta nishkeneungque panneussean, ut agwe kasukut, chippehtash weesadtippog ne mamatchenehuwáhuwóm8ug.
5.20 Qut ken panneóas ut agwe kasukut kah nishkhennumuk, kah howan wehpámukqueas, pénowe onk noh kasuk.
5.21 Kah sephausuen pish meechumuhkonau mittamwussissoh nashpe mamatchenanittue chadchekeyeuwaonk, kah sephausuen pish unnau mittumwossissoh Jehovah ayimungquash mamátchenanittuonk, kah chádchekeyeuwaonk ukkenugke kummissinninneumut, Jehovah kobpiaog anehteunk, kah mogquenteunk kenogkus.
5.22 Kah yeu nippe matchenéhittuwáhuwóm8ug, pish pettutteom8 kenogkussit, ummogquenteauunat kenogkus, kah kuppiáog anittit, kah mittamwossis pish n8wau, Amen, Amen.
5.23 Kah sephausuen pish wussukham yeush matchenanittuongash ut b8kut, kah pish wutjishkhomunash ut weesadtipagwut.
5.24 Kah pish wuttattamweheau mittamwossissoh weesadtippog, ne matchenanittuahuwóm8ug: kah ne matchenanittuáhuwóm8ug nippe pish uppetukunkqun, kah pish weesogkun.
5.25 Kah sephausuen pish nemunum wutch wunnutcheganit mittamwossis, m8sitteáe metsue sephausuonk, kah pish papaumenumun, ne meetsue sephausuonk anaquabit Jehovah, kah pish wussephausin ut Altarut.
5.26 Kah sephausuen pish neemunum yanitchan ne meetsue sephausuonk, ne mequantamwahuwómuk, kah pish chikkossumun ut Altarut, kah ompetak pish wuttattamweheau mittamwussissoh nippe.
5.27 Kah mahche wuttattamweheunt nippe, neit pish n$nih, toh neit nishkhit, kah panneseae matcheneheunt wessukeh, ne nippe matchenehuwóm8ug, pish noh petukongqun, kah pish wesogkon, kah wunnogkus pish mogquen, kah wobpiáog pish [à]nit, kah ne mittamwossis pish matchenanumau ut kenugke ummissinninneumut.
5.28 Kah tohneit mittamwossis matta nishkheont, qut noh pahkesu, neit noh pish chipappu, kah neechau.
5.29 Yeu m8sitteam8e naumatuonk, mittamwossis pannesit, wutch agwe wasukit, kah nishkhit.
5.30 Asuh wosketomp, m8sitteam8e nashauanitt8 nuhkukkongqut, kah m8sumugqut ummittamwussoh, kah pish neepauweheau mittamwossissoh anaquabit Jehovah, kah sephausuen pish wuttinheon wame naumatuonk.
5.31 Kah wosketomp pish chippeu wutch matcheseonganit: kah noh mittamwossis pish naiyeutam ummatcheseonk.
6.1 KAh Jehovah ken8nau Mosesoh, n8wau,
6.2 Ken8s wunnaumonuh Israel, kah nag us, wosketomp asuh mittamwossis, chippeit, quoshomuwadt Nazarite quoshómuwaonk, chippinónt wuhhogkuh en Jehovahut.
6.3 Noh pish chippehtam wutch wine$ut, kah wutch menuhke wuttattam8onganit, matta pish wuttattam8 sée wine, asuh sée beer, asuh matta pish wuttattam8 ne teague wenomine wuttattamóonk, asuh matta pish meechu wenomineash, uttoh en ogqushke, asuh nunnobpe.
6.4 Wame wun$Nazarite kesukodtumash, matta pish meechu ne teag wajeteomuk weenomissippogqut, wutch ubbuhkumunit, yeáan wuhhogkómunit.
6.5 Wame ukkesukodtumash wun-Nazaritse quoshaumuwáonk, matta pish m8sum8 uppuhkuk, noh pajeh kesukodtash pahshane n$nag, ne adj chippinont wuhhogkuh en Jehovahut, pish wunneetupanatamweyeu8, ukqunonukquóonk nekinit, ummesunk ut uppuhkukqut.
6.6 Wame kesukodtash ne chabpunont wuhhogkuh en Jehovahut, matta pish pas8sukauóou nupp8e muhhogkuh.
6.7 Wutche 8shoh, asuh wutche ohkasoh, wutche weematoh, asuh wutch weetahtu, matta nah 8tch nishkheaun wuhhogkuh nuppinit, newutche wun-Nazaritsu8onk God, ohteau uppuhkukqut.
6.8 Wame wun-Nazaritsue kesukodtumash, noh pish wunnetupanatamweyeu8 en Jehovahut.
6.9 Kah howan nuppuk kishke wuhhogkat, ken8hque, asq waahteogkup, kah mahche nishketeau wun-Nazaritsue uppuhkuk, neit pish m8sum uppuhkuk ne kesukok pahkit, nesausuk tahshikquinogkodtut pish m8sum.
6.10 Kah nishwosuk tahshikquinogkog pish pas8áu nees8oh turtlesoh, asuh nees8oh wuskuhwhunnannémesoh, en sephausuenúut, ut mukkinneáe kommukque squontamut.
6.11 Kah sephausuen pish ayim, pasuk matcheseáe sephausuonk, kah onkatuk chikohtáe sephuasuonk, kah pish 8nauwadtuwáheuh, newutche matchésu ut nupp8e muhhogkat, kah pish wunnetupanatamwahto uppuhkuk ne kesukok.
6.12 Kah pish chippeu en Jehovahut, wun-Nazaritse kesukodtash, kah pish pas8au lamboh ne kodtumuk wutch panneseáe sephausuonk: kah negonne ukkesukodtumash pish penushaash, newutche wun-Nazaritsu8onk nishketeauun.
6.13 Kah yeu Nazaritse naumatuonk,ne kesukok wun-Nazaritsuonk pahshane n$nag, pish uppas8oh mukkinneáe kommukque squontamut.
6.14 Kah noh pish mag8 wussephamauáonk Jehovah$noh, pasuk nomposhimwe ne kodtumuk lamboh, pannuppeyeu8 wutche chikohtáe mag8onk: kah pasuk squoshimwe ne kodtumuk lambe, pannuppeyeuit, wutche matcheseáe mag8onk: kah pasuk pannuppeyeue ram wutche wunohteáe sephausuonk.
6.15 Kah munn8tie mat seane petukqunnegash, pashquag n8khik kenugkenausu pumme kah mat seane wafe[r]sash, sussequnausuash pumme, kah meetsue sephausuonk ne noh wadchiik, kah wuttattamóe sephausuongash.
6.16 Kah sephausuen pish uppas8che paudtauunash anaquabit Jehovah, kah pish ayim ummatcheseongane sephausuonk, kah wutchikohtáe sephausuonk.
6.17 Kah ne pish ram ayim wunohteáe mag8e sephausuonk en Jehovahut, weeche munn8tae mat seane petukqunnegash: kah sephausuen pish ayim ummeetsue sephausuonk, kah 8tattam8e sephausuonk.
6.18 Kah noh Nazarite pish m8sum, ut mukkinneáe kommukque squontamut, wun-Nazarite uppuhkuk, kah pish upponamun n8taut, ne agwe wunohteáe sephausuongane mag8onganit.
6.19 Kah sephausuen pish nemunau, tôuppuhhosit ramme úhpegk, kah pasuk mat seane petukqunnunk, wutch man8taut, kah pasuk mat sean8g wafer, kah pish nish upponamunash umm8sunutcheganit wun-Nazáritsenin, mahche m8suk wun-Nazaritsu8onk.
6.20 Kah sephausuen pish nish paupaumunnumunash, wutch papauménumwae sephausuonk ut anaquabit Jehovah, ne wunnetupanatamweyeu8 wutche sephausuen weeche paupaumunumwe mohpanog, kah tahshinnumwe muhpegq: kah ne mahche noh Nazarit woh wuttattam wine.
6.21 Yeu Nazarite naumatuonk, noh quoshóád ummag8onk en Jehovah$ut, wutché wun-Nazaritsu8onk, chaubok ne wunnutcheg pish tapenum8m8uk: neaunag ukquosh8waonk ne quoshóadt, ne pish wutussen neaunag Nazaritse unnaumatuonk.
6.22 Kah Jehovah ken8nau Mosesoh n8wau.
6.23 Ken8s Aaron kah wunnaumonuh, us yeu pish kuttinne wunnanumoneau wunnaumonuh Israel: nag unnok.
6.24 Jehovah wunnanumukqush, kah nanawehikqush.
6.25 Jehovah wuskesuk wohsumwahukqush, kah kitteamonteanumukqush.
6.26 Jehovah tahshinumungqush wuskesuk, kah aninnumunkqush wunohteaonk.
6.27 Kah nág pish ponamwog n8wesuonk, wunnaumonat Israel, kah nag pish n8nanumóog.
7.1 ONk n$nih, ne kesukok Moses mahche wunohtunk pummu wuttauwáe kommuk, kah mahche sussequnuk, kah wunneetupanatamwahteunk, kah wame auwohteaongash nish$noh wadchiigish, kah Altar, kah wame auwohteaongash nish$noh wadchiigish, kah mahche nish sussequnuk, kah nish wunnetupanatamwahtunk.
7.2 Neit mag8og Israelle Sontimóog, wabuhkuhk8utcheg ut 8sh8oh wekuóut, neg Sontimóog ut chadchapan8onganehtu, yeug nag nanawunóncheg neg agkemómukeg.
7.3 Kah nag paudtóog ummag8ongan8 anaquabit Jehovah: nequttahshinash onkwhôsue tatuppequanumukquaash, kah nabo nees8og oxenog, pasuk tatuppequanumuk, wutch nees8og Sontimóog, kah pasuk ox wutche pasuk, kah nag uppas8tshanéuh anaquohtag Tabernakle.
7.4 Kah Jehovau unnau Mosesoh, n8wau,
7.5 Attumunumok, onk woh nish auwohkonash ut mukkinneáe kommukque usseonganit, kah nish pish kittinnumauonáoash Levitsog, nish$noh wosketomp neaunag wutannôsuonk.
7.6 Kah Moses nemunum tatuppequanumukquaash, kah oxenog, kah nish wuttinnumauonash Levitsoh.
7.7 Nesinash tatuppequanumukquaash, kah yauog oxenog, wuttinnumauónuh wunnaumonuh Gershon, neaunag wutannohsuongan8.
7.8 Kah yauunash tatuppequanumukquaash, kah shwosuk tahsuog oxenog, wuttinnumauónuh wunnaumonuh Merari, neaunag wutannohsuongan8, ut agwe wunnutcheganit Ithamar wunnaumonuh Aaron sephausuen.
7.9 Qut en wunnaumonat Kohath, wanne wuttinnumauoh, newutche Sanctuarihe aninnohsuonk ne wadchiik wuhhogkaóut, nag m8che upponumunau wuttugkeóont.
7.10 Kah sontimóog mag8og wutche wunneetupanatamwohtinat Altar, ne kesukok sasequnumuk: kah sontimóog mag8og ummag8ongan8, ut anaquohtag Altar.
7.11 Kah Jehovah unnau Mosesoh, pasuk sontim pasuk kesuk, pasuk sontim pasuk kesuk, nag pish mag8og ummag8ongan8, wutche wunneetupanatamwahtauunat Altar.
7.12 Kah noh maguk ummag8onk negonne kesukok, noh Naasson wunnaumonuh Aminadab, wutch wutchippan8onganit Judah.
7.13 Kah ummag8onk, pasuk silvere wunnonk nequt pasuk8e, kah nishwinchage shekelsash unne tuhkéquan, pasuk silvere wunnonk, nesausuk tahshinchage shekelse tuhkéquan, nashpe Sanctuarihe shekel, nish na neeswe numwohteau pasquag n8khik, kenugkenausu pummee, wutche meetsue sephausuonk.
7.14 Pasuk golde wuttattamwaitch, piukque shekelsue tuhkéquan, numwohteau incense.
7.15 Pasuk ox, wushkoshim wutch herdut, pasuk ram, pasuk ne kodtumwe lamb, wutche chikohtáe mag8onk.
7.16 Pasuk nomposhimwe goat, wutch goatsut wutch matcheseongane sephausuonk.
7.17 Kah wutch wunohteáe sephausuonk, nesuog oxenog napanna tahsuog ramsog, napanna tahsuog nomposhimwe goatsog, napanna tahsuog ne kodtum8k lambsog, yeu mo ummag8onk Naasson wunnaumonuh Amminadab.
7.18 Nahohtôeu kesukok mag8 Nathaniel wunnaumonuh Zuhar, Issachare sontim.
7.19 Noh magou ummag8onk, pasuk silvere wunnonk, nequt pasuk8e kah nishwinchage shekelse tuhkéquan, pasuk silvere wunnonk, nesausuk tahshinchag shekelse unuttuhkéquan, nashpe Sanctuarie shekel, na$neswe nish numwohteau pasquag n8khik wutche metsue sephausuonk.
7.20 Pasuk golde wuttattamwaitch, piogquodte shekelsú8, numwohteau incense.
7.21 Pasuk ox wuskoshim wutch herdut, pasuk ram, pasuk ne kodtum8k lamb, wutch chikohtáe mag8onk.
7.22 Pasuk nomposhimwe goat wutch goatsut, wutche matcheseáe sephausuonk.
7.23 Kah wutch wunohteáe sephausue mag8onk, nesuog oxenog, napanna tahsuog ramsog, napanna tahsuog nomposhimwe goatsog, napanna tahsuog ne kodtum8k lambsog: yeu mo ummag8onk Nathaniel wunnaumonuh Zuar.
7.24 Nashwe kesukok, wussontimom8uh wunnaumonuh Zabulon, Eliab wunnaumonuh Helon.
7.25 Ummag8onk pasuk silvere wunnonk nequt pasuk8e kah nishwinchag shekelse tuhkéquan, pasuk silvere wunnonk nesausuk tahshinchage shekelsash unut tuhkéquan, nashpe Sanctuarihe shekel, nish na$neeswe numwohtaash pasquag n8khik kenugkenausu pummee wutche meetsue sephausuonk.
7.26 Pasuk golde wuttattamwaitch piogque shekelse tuhkéquan, numwohteau incense.
7.27 Pasuk ox, wuskoshim wutch herdut, pasuk ram, pasuk ne kodtum8k lamb, wutche chikohtáe mag8onk.
7.28 Pasuk nompishimwe goats wutch goatsut, wutche matcheseongane sephausuonk.
7.29 Kah wutch wunohtéae sephausue magg8onk, neesuog oxinog, napanna tahsuog ramsog, napanna tahsuog nompishimwe goatsog, nápanna tahsuog ne kodtumuk lambsog, yeu ummag8onk Eliab wunnaumonuh Helon.
7.30 Yaue kesukok wussontimom8oh wunnaumonuh Reuben Elizur wunnaumonuh Shedeur.
7.31 Ummag8onk pasuk silvere wunnonk, nequt pásuk8e kah nishshwinchage sheklse tuhkequan; pasuk silvere wunnonk nesausuk tahshinchage sheklse tuhkequan nashpe Sanctuarihe Shekle: naneeswe numwohteau pasquag n8khik, kenukkenausu pumme, wutche meetsue sephausuonk.
7.32 Pasuk Golde wuttattamwaitch piogque sheklese tuhkequan, numwohtéau incensé.
7.33 Pasuk ox wushkoshim wutch herdut, pasuk ram, pasuk ne kodtum8k lamb wutche chikohtae sephausuonk.
7.34 Pasuk nomposhimwe goatsoh wutche matcheseae sephausuonk.
7.35 Káh wutche wunohteae mag8e sephausuongash, neesuog oxinog, napanna tahsuog ramsog, napanná tahsuog nomposhimwe goatsog, napanna tahsuog ne kadtum8k lambsoh, yeu ummag8onk Elizur wunnaumonuh Shedeur.
7.36 Napanna adtahshikquinogkod, wussontimom8oh wunnaumonuh Simeon Shelumiel wunnaumonuh Zurishaddai.
7.37 Ne ummag8onk pasuk silvere wuñonk néqut pasuk8e kah nishwinchage sheklse tuhkequan: pasuk silvere wunnonk, nesausuk-tahshinchage sheklse tuhkequan, nashpe Sanctuarihe shekle, na$neeswe numwohteau pasquag n8khik, kenugkenausu pummee, wutche meetsue sephausuonk.
7.38 Pasuk golde wuttattamwaitch, piogque sheklse tuhkequan.
7.39 Pasuk ox wushkoshim wutch herdut, pasuk ram, pasuk ne kodtumuk lambe wutche chikohsue sephausuonk.
7.40 Pasuk nomposhimwe goat[s] wutche motcheseae sephausuonk.
7.41 Kah wutch wunohteae mag8ongane sephausuonk, neesuog oxinog, napánna tahsuog ramsog, napanna tahsuog nomposhimwe goatsog napanna tahsuog ne kodtumuk lambsog, yeu ummag8onk Shelumiel wunnaumonuh Zurishaddi.
7.42 Nequtta tahshikquinogkok, wussontimom8oh wunnaumonuh Gad, Eliasaph wunná[n]monuh Deguel.
7.43 Ummag8onk pasuk silvere wunnonk, nequt pasuk8e & nishwinchage sheklse unut tuhkequan: pasuk silvere wunnonk nesausuk tahshinchage sheklse tuhkequan, nashpe Sanctuarihe shekle: na$neeswe nish numwohtaash pasquag n8khik kenugkenausu pumme wutche meetsue sephausuonk.
7.44 Pasuk golde wuttattamwaitch piogque sheklse tuhkequn, numwohteau incense.
7.45 Pasuk ox, wuskoshim wutch herdut, pasuk ram, pasuk ne kodtumuk lambe wutch chikohtae sephausuonk.
7.46 Pasuk nomposhim goats wutch matcheseae sephausuonk.
7.47 Kah wutche wunohteae mag8e sephausuongash, nesuog oxinog, napanna tahsuog ramsog, napanna tahsuog ne kadtummuk lambsog, yeu ummag8onk Eliasaph wunnaumonuh Deguel.
7.48 Nesausuk adtahshikquinogkok wussontim8moh wunnaumonuh Ephraim, Elishama wunnaumonuh Ammihud.
7.49 Ummag8onk pasuk silvere wunnonk nequt pasuk8e, kah nishwinchage shekelse tuhkéqun, pasuk silvere wunnonk nesausuk tahshinchage shekelse tuhkéquan, nashpe Sanctuarihe shekel, na$neeswe numwohtaash pasquag n8khik kenugkenausu pumme, wutche meetsue sephausuonk.
7.50 Pasuk golde wuttattumwaitch, piogque shekelse tuhkéquan, numwohteau incense.
7.51 Pasuk ox wuskoshim wutch herdut, pasuk ram, pasuk ne kodtum8k lambe, wutch chikohtáe sephuasuonk.
7.52 Pasuk nomposhimwe goat wutch goatsut, wutch matchseae sephausuonk.
7.53 Kah wutche wunohteae mag8e sephausuongash, nesuog oxinog, napanna tahsuog ramsog, napanna tahsuog nomposhimwe goatsog, napannatahsuog nekadtumuk lambsog, yeu ummag8onk Elishama wunnaumonuh Amihud.
7.54 Shwosuk adtahshikquinogkok, wussontimom8oh wunnaumonuh Manasses, Gamaleel wunnaumonuh Pedahzer
7.55 Ummag8onk pasuk silvere wunnonk, nequt pasuk8e kah nishwinchage shekelse tuhkequn; pasuk silvere wunnonk nesausuk tahshinchage shekelse tuhkequn, nashpe Sanctuáriehe shekelsash: naneeswu numwohtaash pasquak n8khik kenugkenausu pumme wutche meetsue sephausuonk.
7.56 Pasuk golde wuttattamwaitch, piogque sheklse tuhkequn, numwohteau incense.
7.57 Pasuk ox wushkoshim wutch herdut, pasuk ram, pasuk ne kadtumuk lamb wutch chikohtae sephausuonk.
7.58 Pasuk nomposhimwe goat wutch goatsut wutch matcheseae sephausuonk.
7.59 Kah wutch wunohteae mag8e sephausuonk, nesuog oxinog, napanna tahsuog ramsog, napanna tahsuog nomposhimwe goatsog napanna tahsuog ne kadtumuk lambsog, yeu ummag8onk Gamaleel wunnaumonuh Pedahzur.
7.60 Pasak8gun adtahshik quinogkok wussontim8m8oh wunnaumonuh Benjamin Abidan wunnaumonuh Gidioni.
7.61 Ummag8onk pasuk silvere wunnonk nequt pasuk8e kah nishw[ì]nchage sheklse tuhkequn: pasuk wunnonk nesausuk tahshinchage sheklse tuhkequn neaunag Sanctuarie shekl, naneeswe numwohtaash pasquág n8khik kenugkenausu pummee wutch meetsue sephausuonk.
7.62 Pasuk golde wuttattamwaitch piogque sheklse tohkequn, numwohteau incense.
7.63 Pasuk ox wushkoshim wutch herdut, pasuk ram, pasuk ne kodtumuk Lamb wutch chikohtae sephausuonk.
7.64 Pasuk nomposhimwe goat wutch goatsut, wutch matcheseae sephausuonk.
7.65 Kah wutch wunohteae mag8ongane sephausuonk, nesuog oxinog, napanna tahsuog ramsog, napanna tahsuog nomposhimwe goatsog, napannatahsuog ne kadtumuk lambsog, yeu ummag8onk Abidan wunnaumonuh Gideoni.
7.66 Piogquenu8uk kesukod wussontimom8oh wunnaumonuh Dan: Ahiezer wunnaumonuh Ammishaddai.
7.67 Ne um̃ag8onk, pasuk silvere wunnonk nequt pasuk8e, kah nishwinchage sheklse tuhkequn silvere wunnonk nesausuk tahshinchage sheklse tuhkequn, nashpe Sanctuarie shekle na$neeswe numwohtaash pasquag n8khik kenugkenausu pummee wutch meetsue sephausuonk.
7.68 Pasuk golde wuttattamwaitch numwohteau incense.
7.69 Pasuk ox wushkoshim wutch herdut, pasuk ram, p[u]suk ne kadtumuk lambe wutch chikohtae sephausuonk.
7.70 Pasuk nomposhim goat, wutch matcheseae sephausuonk.
7.71 Kah wutche wunnohteae mag8e sephausuongash, nesuog oxinog, napanna tahsuog ramsog napanna tahsuog nomposhimwe goatsog nápanna tahsuog ne kadtumuk lambsog, yeu ummag8onk Ahiezer, wunnaumonuh Ammishaddai.
7.72 Nabo nequtta kesukod wussontimom8oh wunnaumonuh Aser: Pagiel wunnaumonuh Ocran.
7.73 Ummag8onk, pasuk silvere wunnonk nequt pasuk8e kah nishwinchage sheklse tuhkequn: pasuk silvere wunnonk nesausuk tahshinchage sheklse tuhkequn nashpe Sanctuarihe shekle: naneeswe numwohteau pasquag n8khik kenugkenausu pummee wutche méetsue sephausuonk.
7.74 Pasuk golde wuttattamwaitch piogque sheklse tuhkequn numwohteau incense.
7.75 Pasuk ox wushkoshim wutch herdut, pasuk ram, pasuk ne kadtumuk lamb wutch chikohtae sephausuonk.
7.76 Pasuk nomposhimwe goats wutch goatsut wutch matcheseae sephausuonk.
7.77 Kah wutch wunohteae mag8e sephausuonk, nesuog oxinog, napannatahsuog ramsog, napanna tahsuog nomposhimwe goatsog, napanna tahsuog ne kadtumuk lambsog, yeu ummag8onk Pagiel wunnaumonuh Ocran.
7.78 Naboneese kesukok wussontimom8oh wunnaumonuh Naphtali, Ahira, wunnaumonuh Enan.
7.79 Ummag8onk pasuk silvere wunnonk nequt pasuk8e kah nishwinchage sheklse tuhkequn: pasuk silvere wunnonk nesausuk tahshinchage sheklse tuhkequn, nashpe Sanctuarihe shekle: na$neeswe numwohteau pasquag n8khik kenugkenausu pummee wutch meetsue sephausuonk.
7.80 Pasuk golde wuttattamwaitch numwohteau incense.
7.81 Pasuk ox wushkoshim wutch herdut, pasuk ram, pasuk ne kadtumuk lamb, wutch chikohsue sephausuonk.
7.82 Pasuk nomposhim goat wutch goatsut wutch matcheseae sephausuonk.
7.83 Kah wutch wunohteae mag8e sephausuonk, neesuog oxinog, napanna tahsuog ramsog, napanna tahsuog nomposhimwe goatsog, napanna tahsuog ne kadtumuk lambsog ne ummag8onk Ahira wunnaumonuh Enan.
7.84 [Yeu/yeu] mo wunneetupanatamwatóonk Altar, ne kesukok sasequnnumuk, nashpe Israelle Sontimoog, nabonenash silvere wanishkedchuash, kah nabonenash silvere wunonkanash, naboneenash golde wuttattamwaitchuash.
7.85 Nish$noh silver wanishkidj nequt pasuk8e & nishwinchag sheklse unuttuhkequan, kah nish$noh wunnonk nesausuk tahshinchag, wame silvere wishquash, neese muttannungane, kah yauut pasuk8e sheklse unnuttuhkequnash, nashpe Sanctuarihe shekel.
7.86 Golde wuttattamwaitchuash nabo neesinash numwohtau incense: nish$noh wuttattamwaitch piogque shekelse unuttuhkequan, nashpe Sanctuarihe shekel, wame golde wuttattamwaitchuash, nequt pasuk8e kah neesneechage shekelsash.
7.87 Wame oxenog wutche chikohtáe mag8onk, nabo nesuog oxenog, ramsog nabo nesuog, ne kodtumwe lambsog nabo nesuog, kah meetsue wussephausuongan8: kah nomposhimwe goatsog, wutch goatsut nabo nesuog wutche matcheseáe sephausuonk.
7.88 Kah oxenog wutche wunohteáe mag8e sephausuonk, neesnechagkodtog kah yauog oxenog, ramsog nequtta tahshinchagkodtog, nomposhimwe goatsog nequtta tahshinchagkodtog, ne kodtumuk lambsog nequtta tahshinchagkodtog: yeu mo wunnetupanatamwahtoonk Altar, mahche sussequnnumuk.
7.89 Kah Moses petutteadt, en mukkinneáe kommukqut, keket8kauónat, neit n8tam 8wadtauatonkqussuonk ukken8nukqun, wutch wabe abuhquosik monaneteae appuonganit, ne waabese wauwae Arkut wutch nanashaue neesuog Cherubimsog: kah ukken8nuh.
8.1 KAh Jehovah ken8nau Mosesoh n8wau,
8.2 Ken8s Aaron kah us, nashqussuman lampsash, nesausuk tahshinash lampsash pish wohsum8m8ash papiuhsukeh wuskesukqut wequanantéganuhtug.
8.3 Kah Aaron wutussen, nashqussumup lampsash papiuhsuke wequananteganuhtug wuskesukqut, neanann8nont Jehovah Mosesoh.
8.4 Kah yeu wequananteganuhtugque anakausuonk, ne golde sukquthausue anakausuonk, ne annunneg k[á]h nish uppeshauunash ne mo sukquehthausue anakausuonk, neaunag ne kuhkinneasuonk, ne Jehovah kohk8tomauont Mosesoh, ne wuttinteauun wequananteganuhtug.
8.5 Kah Jehovah ken8nau Mosesoh n8wau,
8.6 Nemun Levitsog wutch kenugke wunnaumonuh Israel, kah nag pahkeh.
8.7 Kah yeu pish kittinheoneau, nag pahkheadt, nag seauhkau matcheseongane nippe, kah m8sumwaéhquok pomushaum8utch matuhquábit, kah kutchissittauhettich wuthogk8un8oash, kah pahkheahettich wuhhogkaóuh.
8.8 Kah nag nemunáhettich oxenoh wushkoshim wutch herdut, kah metsue sephausuonk ne ne wadchiik, pasquag n8khik kenugkenausu pumme, kah nahohtoeu bullok wushkoshim wutch herdut, noh pish kenemun, wutch matcheseáe sephausuonk.
8.9 Kah pish kuppas8chuun Levitsog, anaquohtag mikkinneáe kommuk, kah pish kummôunum mamusse mukkinneonk wunnaumonuh Israel.
8.10 Kah pish kuppas8chuun Levitsog anaquabit Jehovah, kah wunnaumonuh Israel pish ponamwog wunnutcheganoash ut Levitsut.
8.11 Kah Aaron pish paupaumunau Levitsoh, wutche paupáumenumwáe sephausuonk anaquabit Jehovah, wussephausuongan8 wunnaumonuh Israel, onk nag woh usseog waussumáonk Jehovah.
8.12 Kah Levitsog pish ponamwog wunnutcheganóash uppuhkuk8óut bulloksog, kah ayish pasuk matcheseongane sephausuonk, kah onkatog chikohtáe sephausuonk en Jehovahut, wunnauwadheónat Levitsog.
8.13 Kah ken pish kuppon Levitsog anaquabit Aaron, kah anaquabhettit wuñaumonuh, kah nag pish kuttahtashinóog wutche tahtohinumwe sephausuonk en Jehovahut.
8.14 Kah pish kutchippin Levitsog wutch kenugke wunnaumonat Israel, kah Levitsog pish nuttaiheog.
8.15 Kah ne mahche n$nag, Levitsog pish petutteaog aninnumwontamunat mukkinneae kommuk, kah nag pish kuppahkheóog, kah pish k8wahwaabinóog wutch waabinumwe sephausuónk.
8.16 Newutche magunóe nuttinnumonteanunk, wutch kenugke wunnaumonat Israel; nompe neg woshwunukeg nish$noh ôontomuk nompe nish$noh mohtomegit ut wunnaumonat Israel, nag nunnemunnumónog.
8.17 newutche nish$noh mohtommegit ut Israel noh wuttaihe, wosketomp kah puppinashim: ne kesukok tógkomog nish$noh mohtomegit ut ohkeit Egypt, nag n8neetupanatamwahteonápanneg.
8.18 Kah nemun Levitsog wutch nompe nish$noh mohtomegit wutch wunnaumonat Israel.
8.19 Kah mag8e nummag Levitsog, en Aaronut, kah en wunnaumonat, wutch kenugke wunnaumonat Israel, ussenat 8wawussummuwaongane wunnaumonuh Israel, ut mukkinneae kommukqut, kah ayimunat wunnauwadthuonk wutch wunnaumonuh Israel, onk woh matta enninneaonganinno, ut kenugke wunnaumonat Israel, wunnaumonuh Israel pas8sukommohettit Sanctuari.
8.20 Neit Moses kah Aaron, kah wame mukkinneongan8 wunnaumonuh Israel, wuttinheoneau Levitsoh neaunag wame wutann8naonk Jehovah Mosesoh, papaume Levitsog, ne nah wuttinheoneau wunnaumonuh Israel.
8.21 Kah Levitsog pahkheaog wuhkogkauh kah kutchissittóog wuthogk8unóash, kah Aaron nah uppaupaumenuh, wutch paupaumenumwe sephuasuonk ut anaquabit Jehovah, kah Aaron nah 8nauwadheuh.
8.22 Kah ne mahche n$nag, Levitsog petutteaog ussenat wutusseongan8, ut mukkinneae komukqut, anaquabit Aaron, kah anaquabenit wunnaumonuh, neanann8nont Jehovah Mosesoh, papaume Levitsog, ne nah wuttinheoneau.
8.23 Kah Jehovah ken8nau Mosesoh n8wau.
8.24 Yeu unnaumatuonk wutch Levitsog wutch wunneesneechage kodtumwohkomunnaóut kah napanna kah pummu, noh pish petutteau ayeuuhk[e/o]ntamwe ayeuuhkontamunat, ut mukkinneae kommukque usseonganit.
8.25 Kah napanna tahshinchage kodtumwohkomunat, pish qushkeu wutch ayeuuhkonintue usseonganit, kah matta pish wonk aninnohse.
8.26 Qut noh pish ani[u]nohsu kenugke wemat$ut, ut mukkinneae kommukqut, nanawehteaunat meechumuhkonittuonk, kah noh matta pish ussu aninnohsuonk. kah yeu pish unnehheoneau Levitsog ut meechumuhkonaongan8wóut.
9.1 KAh Jehovah ken8nau Mosesoh ut touohkomukqut Sinai, nahohtoe ne kodtumuk, mahche sohhamwehettit wutch ohkeit Egypt, ut negonne nepauz, n8wau.
9.2 Kah wunnaumonuh Israel ussehettich paumukoittuonk, ut wutahquompiyeume kuhquttum8onganit.
9.3 Nabo yau qunóhhog yeuoh nepauz, nanashauwe neesit wunnonk8ut, pish kutusseneau, ut wutahquompiyeume kuhquttum8onganit, neaunag wame nish kuhquttum8ongash, kah neaunag wame nish wussittum8ongash ne wadchiugish, pish kutusseneau.
9.4 Kah Moses ken8nau wunnaumonuh Israel ussenat paumakôadtuonk.
9.5 Kah nag wutusseneau paumukkôadtuonk ut negonne nepauz, nabo yauquinohhog nô nepauz, na nashauwe ut neese wuñok8ut, ut touohkomukqut Sinai, neaunag wame wutann8naonk Jehovah mosesoh, ne wutusseneau wunnaumonuh Israel.
9.6 Kah na mo nawhutch wosketompaog neg nishkeneunkqussitcheg nashpe nupp8oh onk wutonteauuneau ussenat paumukoadtuonk ne kesukok kah nag pas8sukauaog Mosesoh kah Aaronoh ne kesukok.
9.7 Kah yeug wosketompaog wuttinóuh: nenawun nunnishkeneunkqussimun nashpe nupp8: tohwaj wuttamhetteaog, matta nummag8unnanónat, mag8onk en Jehovah, ut ukkuhquttumwe aquompiyeumut, ut kenugke wunnaumonat Israel?
9.8 Kah Moses noh wuttinuh, chequnikkompau8k, kah nukkehkittau uttoh an ann8teamwit Jehovah papaume kenaau.
9.9 Kah Jehovah ken8nau Mosesoh, n8wau,
9.10 Ken8s wunnaumonuh Israel n8wash, howan wosketomp nishkeneunkqussit nashpe ahchunkquoh, asuh nô8sukongqueóg ut pomushaonganit, ut kuppometuongan8óut; onch pish ussu paumukôadtuonk en Jehovahut.
9.11 Ut nahohtôeu nepauz, ut nabo yauquinogkod$ut, ut nanashauwe neeswe wunnonk88ut, nag pish wutusseneau, nashpe mat seane petukqunnunk, kah weesadtippogquosh, nag pish ummeechineau.
9.12 Matta pish nô wutch ushquihteam8un nô pajeh mohtompanit, kah nag matta pish pohquanumóog woskon, neaunag nish$noh paumukôadtue kuhk8waonk, ne pish wutusseneau.
9.13 Qut wosketomp noh pahkesit, kah noh matta pomushau8, kah mukk8nag ussenat paumukôadtuonk, noh keteahogkou pish tummetahwhau wutch ummissinninneumut, newutche matta mag8 m8g8onk en Jehovahut ukkuhk8wáe ahquompiyeumut, noh wosketomp pish naiyeutam ummatcheseonk.
9.14 Kah pen8wót enneapeyont kuhhogkaóut, kah usseit paumukôadtuonk en Jehovahut, neaunag paumukôadtue kuhk8waonk, kah neaunag wussittum8ongash ne wadchiigish; ne pish wutussen, pish nont kenukqut ohtom8 kuhk8waonk, naneeswe wutch penuwot kah kohtohteaekit.
9.15 Kah ne kesukok Tabernakle mahche wunohtomuk, matohkqs nuhkuhkom Tabernakle kah wauwáe weetu; kah ut ne wanonk88k, na mo woskeche Tabernakleut, onatuh nóquok n8teau, nô pajeh mohtompanit.
9.16 Ne nagwutteae n$nih, mahtokqs wunuhkukkomun, kah nóquodt ut n8teau nukoneau.
9.17 Kah matokqs, tohshinumuk wutch woskeche kommuk, ne mahche n$nag, wunnaumonuh Israel pomusháoh, kah na ayeuonganit matokqs ohtag, na wuttuppukkussinuneau wunnaumonuh Israel.
9.18 Ne an8wadt Jehovah, wunnaumonuh Israel pomusháoh, kah ne an8wadt Jehovah tuppuksinw[o]g, wame kesukodtash matokqs ohtag woskeche Tabernakleut, ne wuttinne tuppuksununneau.
9.19 Kah mahtokqs sepohtag Tabernakleut, m8che tikquinne, neit wunnaumonuh Israel, nanawehteaog ummeechumuhkausuwáonk Jehovah, kah matta pomushau8og.
9.20 Kah n$nih mattokqs ogguhsequinohtóg Tabernakleut, neaunag wuttinn8waonk Jehovah, ne wuttinne tuppuksinneau, kah neaunag wuttinn8waonk Jehovah, ne wuttinne pomushoneau.
9.21 Onk n$nih matokqs ohtag wutch wunnonk8ut nô pajeh mohtompanit, kah matokqs waapenumun mohtompanae, neit nag pomusháog, asuh kesukodáe asuh nukkonáe, matokqs waapenumuk neit nag pomusháog.
9.22 Asuh neese kesukquái, asuh pasuk nepauz, asuh nequt kodtumwáe, matokqs sepohtag Tabernakleut, woskeche ohtaut, wunnaumonuh Israel tuppukshinwog, kah matta pomushauóog, qut waabenumuk, neit pomusháog.
9.23 Ne an8wadt Jehovah nag tuppuksinwog, kah ne an8wadt Jehovah, nag pomusháog, nag nanawehteauog ummeechumuhkausuwáonk Jehovah, ut wutt8nut Jehovah, nashpe wunnutcheganit Moses.
10.1 KAh Jehovah ken8nau Mosesoh, n8wau,
10.2 Ayimush nesinash silvere monopuhpequonash, sukquéhthausue anakausuonk pish nish kutayimunash; kah nish pish môe wehquetum8m8 mukkinneunk, kah pomushaum8ut tuppukshinnowongash.
10.3 Kah nag pish uppuhpequohtináoash, kah wame mukkinneonk pish kummoáe peyogquog, ut mukkineáe kommukque squontamut.
10.4 Kah pasuk puhpequohtómuk, neit Sontimóog, wábuhkuhk8utcheg Israelle muttannonkanog kussuog, nag pish kummoáe peyógquog.
10.5 Kah puhpequontamóg wamequoshwéonk, neit wutchepwoáe tuppuksinnówongash pish monchemoash.
10.6 Kah nahohtôeu puhpequontamok wamequoshwéonk, neit Sóanáyeue tuppuksinnowongash pish monchemoash, nag pish puhpequontamwog, wamequshwéonk wutche ummoncheongan8oash.
10.7 Kah moéóg mukkinneonk, pish kuppuhpequomw8 kah matta pish kuppuhpequontam8m8 wamequashwéonk.
10.8 Kah wunnaumonuh Aaro sephausuen, pish puhpequohtou: kah ne pish wutche micheme kuhk8waonk, wutche kenaau, pannuppe kuppometuongan8wóut.
10.9 Kah ayeuteaog ut kutohtuout, ayeuuhkone mukk8kenuaenin, noh matchenehikqueyog, neit pish kuppuhpequontamumw8 wame-quashweonk nashpe monopuhpequonash kah pish kum̃equontamuñeau ut anaquabit Jehovah kummanitt8mw8, kah pish k8wadchanitteamw8 wutch kummatwom8wóut.
10.10 Kah ut k8wekontamwe kesukkodtum8wout, kah ut kukkuhk8wae mishadtupp8ongan8wout, kah ut weske kutchissik kenepauzsómw8wóog, neit pish kuppuhpequohtomw8 kummonopuhpéquonn8oash ut waabese, kutchikkohtae mag8ongan8wôut, kah ut waabese k8nohteae mag8e sephausuongan8wout, kah nish pish wutch kummehquontamwahukqunnáoash, ut anaquabit kum-Manitt8mw8, nen Jehovah kum-Manitt8mw8.
10.11 Kah n$nih, nahohtoeu kodtum8k, ut nahohtoeu nepauz ut wunneesneechadtikqunhamunat nepauz, mahtokqs waápenumunat wutch woskeche wauwae kommukqut.
10.12 Kah wunnaumonuh Israel monchéog en wutauongan8óut, wutch touohkomukqut Sinai, kah mahtokqs anwôhsin8m8 ut touohkomukqut Pharan.
10.13 Kah nag moncheog ne wuskè, neaunag wuttinn8waonk Jehovah, nashpe wunnutcheg Moses.
10.14 Káh ummattaakinne wuttuppukkussinn8onk wunnaumonuh Judah, negonne moncheog, ukkenauwameongann8oash, kah noh nanauwunuk ukkenauwameonk Naasson wunnaumonuh Aminadab.
10.15 Kah noh nanauunuk kenauwameonk wutchippan8onk wunnaumonuh Ishachar, noh Nathaneel wunnaumonuh Zuar.
10.16 Kah noh nanauunuk ukkenauwameonk wutchippan8onk wunnaumonuh Zabulon, noh Eliab wunnaumonuh Helon.
10.17
10.18 Kah ummuttaakunne tuppuksinn8onk Reuben moncheog, neaunag ukkenauwameongan8oash, ka[h] noh nanawunuk ukkenauwameonk; noh Elizur wunnaumonuh Shedeur.
10.19 Kah noh nanawunuk ukkenauwameonk wunnaumonuh Simeon, noh Shelumiel wunnaumonuh Zurishaddai.
10.20 Kah noh nanawunuk ukkenáuwameonk wutchippan8onk wunnaumonuh Gad, noh Eliasaph wunnaumonuh Deguel.
10.21 Kah Kohataitsog moncheog kenunnumwog wunnetupanatamwéyeu8gish, káh nag weekitteaog pummu wuttauwáe kommuk, quoshauwe yeu uppeyónaóut.
10.22 Ummuttaákinne tuppuksinn8wonk wunnaumonuh Ephraim moncheog neáunag ukkenauwameongan8ash: kah noh nanawunuk ukkenauwameonk noh Elishama Wunnaumonuh Ammihud.
10.23 Kah noh nanawunuk ukkenauwameonk wutchippan8onk wunnaumonuh Manasses, noh Gamaliel wunnaumonuh Pedazur.
10.24 Kah noh nanawunuk ukkenauwameonk wutchippan8onk wunnaumonuh Benjamin, noh Abidan wunnaumonuh Gideoni.
10.25 Kah ummuttaákinne tuppuksinn8onk wunnaumonuh Dan moncheog, wuttat waágig kenugke wame tuppuksinn8wongash, pannuppe ukkenauwameongan8: kah noh nanauwunuk ukkenauwameonk, noh Ahiezer wunnaumonuh Ammishaddai.
10.26 Kah noh nanawunuk ukkenauwameonk wutchippan8onk wunnaumonuh Asher, noh Pagiel wunnaumonuh Ocran.
10.27 Kah noh nanawunuk ukkenauwameonk wutchippan8onk wunnaumonuh Naphthali, noh Ahira wunnaumonuh Enan.
10.28 Yeush uppomushaongan8oash wunnaumonuh Israel, neaunag ukkenauwameongan8oash, monchehettit.
10.29 Kah Moses unnau Hobaboh wunnaumonuh Reguel um-Midianite, wasenumonche Moses; kutómun ayeuonganit, ne papaume Jehovah an8wop, kuttinnumaúununneau, weechaiinneau kah pish k8nenéhennumun, newutche Jehovah wunneyeu8p papaume Israel.
10.30 Kah wuttinuh, matta nummonch8h: qut en nutohkit, kah nuttinnonkumóut nuttóm.
10.31 Kah n8wau, k8wehquetumoush ahque nukkossinnan, newutche k8wohteoh nuttuppukkussinn8wonganunnónash touohkomuk, onk woh ken n8skésukkumun kuhhog.
10.32 Kah pish n$nih, weechaiyeog, nux pish n$nih, ne wanegik Jehovah pish anhukqueog, nenawun wonk pish k8nenéhennumun.
10.33 Kah nag moncheog wutch 8wadchumut Jehovah, nish ukkesukquae pomusháonk: kah 8n8waongane wut-Arkum Jehovah, negonshauog, yeush nishikkesukquáeu pomusháonk, wunnatinneahamauónat nah anwósinóonk.
10.34 Kah ummatokqussum Jehovah nag wunohkukkongqunneau kesukodaeu, monchehettit wutch tuppuksinnowonganit.
10.35  Kah n$nih, Ark monchem8ug, Moses n8wau, omohkish, Jehovah, kah kummatwomog seaéhettich, kah neg sekeneunkquéaneg wussemohettich wutch anaquabean.
10.36 Kah anwóhshitteaumuk, n8wau qushkish Jehovah en Israelle piogque muttannonganog kussuog.
11.1 KAh missinninnuog m8hm8sk8áhettit, neg matcheseog ut wehtauogkut Jehovah, kah Jehovah n8tam, kah ummusquantam8onk nashqunau, kah n8teau wutch Jehovahut, nashqunau ut kenugke nahoh, kah nah ummahchukkeswôh, nah uhquáe tuppuksinnowonganit.
11.2 Kah missinninnuog mauunnittauáog Mosesoh, kah Moses peantamauau Jehovah, kah n8tau quttauém8.
11.3 Kah ne ayeuonk wuttissowetamun Taberah, newutche wunn8tom Jehovah nasqunneau ut kenugke nahoh.
11.4 Kah kânukke muttaanukeg, neg noh kanukkushoncheg, kodtantamóe matchekodtantamwog: kah wonk wunnaumonuh Israel, qushkeog kah móog, kah n8wáog, howan woh kutassamhukqun weyaus, mechinat?
11.5 Nummehquánumómun namohsog neg m8whakutcheg ut Egypt, wutche monteag: ask8tasquash, kah monask8tasquash, kah leeksash, kah weenuwásog, kah garlick.
11.6 Qut yeuyeu nukketeahogkôunun nannassu, yeu wanne teag, webe nuksesukqunnonash en Mannaut.
11.7 Kah Manna mo ogqueneunkquodt Coriandere wuskannemunneat, kah ne âunak onatuh ne âunak Bdellium.
11.8 Missinninnuog popomsháog, kah ummukkinnumuneau, kah wuttoghumuneau ut togguhwhonganit, asuh wussukquhtahhamuneau ut togguhwhonganit, kah wuttappóunneau pannehtu, kah uppetukqunnonganuhkoneau, kah ne áshpukquok ogkuhpukquan wuske pummeit.
11.9 Kah nehchippog panshunk ut tuppuksinn8onganit nukkonáe, ne Manná uppogsumm8wontamun.
11.10 Kah Moses n8tam ummauongan8 missinninnuog pannuppe wutteateashiyeuongan8óut, nish$noh pasuk ut weeke squontamut, kah ummusquantam8onk Jehovah mishe nashqunneau, kah ut wuskesukqut Moses ne matchit.
11.11 Kah Moses unnau Jehovah tohwhutch matchenéheadt kittinneum, kah tohwutch matta namehteo8 kitteamonteanittúonk ut kuskesukqut woh kupponamaiinneat wuttuhkequnn8ongan8 wame yeug missinninnuog?
11.12 Sun wame yeug n8neechaninneunk? yeug nunneechanunk; waj woh ussean, neg kenun ut kepp8chenauónut, onatuh nanukkehteoassuwae wut8shimau kónunnont n8nukke mukkiesoh, en ohkeit ne chadchekeimop wut8shimóog.
11.13 Uttoh woh n8tahtauun weyaus nutassammónaóont wame yeug missinninnuog? newutche neg nummauunnitteunkquog, n8waog, assaminnean weyaus onk woh nummetsimun.
11.14 Matta nuttapenummo nen nusse nehenwonche nukkenunnonat wame yeug missinninnuog, newutche wussaume tuhkequnwog wutche nen.
11.15 Kah yeu nèhean, nusheh k8wehquetumouhs nusheh, namehteauon kitteamonteanittuonk ut kesukqut, kah ahque naumutti nummatchetowonk.
11.16 Kah Jehovah unnau Mosesoh, mukkinnumah nesausuk tahshinchagkodtog wosketompaog wutch Elderse wunnaumonat Israel, neg waheadcheg, neg Eldersog wutch missinninnuut, kah wutannohsueneum8uh, kah nag pas8 ut mukkinneae kommukqut onk woh na kuttit weechekompaumukqunneau.
11.17 Kah mos nunn8kem, kah mos naut kukkinn8nsh, nuhn8tin nashauanit noh apehtunkquean, kah nag pish nupponamauwonáoh, kah nag pish k8weeche kenunnummómukquog wuttuhkequnn8ongan8 missinninnúog, kah matta pish kenusse kenunnum8un.
11.18 Kah us missinninnúog, wunneetupanatamwaheuk kuhhogkaóog wutche saup, kah pish kummeechumw8 weyaus; newutche kummaumw8 en wuhtauogkut, Jehovah, kussimw8, howan assamhukqueog weyaus mechinat, newutche n8niyimunnónup ut Egypt, newajeh Jehovah assamukqueog weyaus, kah pish kummeetsimw8.
11.19 Matta pish kummetsúmw8 pasuk kesuk asuh neesukkesukquáe, asuh napanna tahshe kesukquáe, asuh piogkukquinne, asuh neesneechatikquinne.
11.20 Nô pajeh mamusse nepauzsaut, nô pajeh sohham8m8uk wutch kutchan8wóut, kah uhquanittamók, newutche kutjishanum8m8 Jehovah, noh weamukshôóg, kah kummaumwop ut anaquabit, kussimwop, tohwhutch sohhamog wutch Egypt?
11.21 Kah Moses n8wau, missinninnúog neg weamukshóuneg, neg nequtta tahshe pasuk8e muttannonganog kussuog mahtsitâussácheg, kah kussip nutassamóóg weyaus, kah nag pish ummechineau mamusse nepauz.
11.22 Sun woh floksog kah herdsog nehtauonáoh noh wussohkom8nónat? asuh sun pish wame ketahhannâmâquog miayéog wutche nag wamepwuhheonaóut[?]
11.23 Kah Jehovah unnaum Mosesoh, sun Jehovah wunnutchegnano tiohqui? yeuyeu woh kenaum, uttoh woh nuttinn8waonk aunák wutche ken, asuh matta.
11.24 Kah Moses sohham, kah unnau misinninnúh wuttinn8waongash Jehovah, kah mouneau nesausuk tahshinchagkodtoh wosketompoh, wutch wunnannanuenéum8oh missinninnúog, kah 8wéénekompauwéheuh wetuómut.
11.25 Kah Jehovah n8keu ut matokqs, kah ukken8nuh, kah noh wuttinnau nashauanitt8h neh apehtunkqutcheh, kah ummagunuh en nesausuk tahshinchagkodtog wosketompaog, nananuwacheg, kah n$nih nashauanit nah apehtauont, nag quosháe missohhamwog, kah matta wutahqueteau8uneau.
11.26 Kah nesuog yeug wosketompaog appuog tuppuksinn8waonganit, pasuk ussowesu Eldad, kah nahohtôeu ussowesu Medad, kah nashauanit nah wutapehtauoh, kah nag mo wasukuhwhôsitcheg, qut matta sohhamóog en Tabernakleut, kah nag quosháe missohhamwog ut tuppuksinnowonganit.
11.27 Kah wusken quogqueu, kah wuttinnon Mosesoh, kah n8wau, Eldad kah Medad quosh[á]e missohhamwog ut tuppuksinn8wonganit.
11.28 Kah Joshua wunnaumonuh Nun, wuttinneumoh Moses, pasuk8 tapeneauoncheh 8skeneumoh, nomp8ham kah n8wau, nussontimom Moses, nag queihtus.
11.29 Kah Moses wuttinuh, sun kutishkauô[s] newutche nen? woi napéhnont wame Jehovah ummissinninneumoh Manittowompahettit, onk woh Jehovah wunnashauanitt8moh upponamauoh.
11.30 Kah Moses nehenwonche mukkinneu en tuppuksinn8wonganit, nagum kah Israelle Eldersog.
11.31 Kah na 8tch sohhamun waban wutch Jehovahut, kah pas8au quailsoh wutch ketahhannit, kah uppogsumwheuh tuppuksinnowonganit nequttekesukquáe pomushaonganit, yeu nogque wutch, kah nequttekesukquáe pomushaonganit ne nogque wutch, waéénu tuppuksinn8wonganit: kah papaume neesisquanógkodtut, wutch waábe wosketohkit.
11.32 Kah missinninnuog neepóog nehteáge ne kesukok, kah wompanne ne nohkog, kah nehteáge na wonk kesukok, kah nag mukkináog quailsoh, noh ogguhse mukkinont, mukkinnum piógque Omersash, kah sussuksumwe wussussukkussumóuh wutche nagumau waééne tuppuksinn8wonganit.
11.33 Weyaus ash ohtag nashauwe meepit ut, asquam pasquodtam8muk, ummusquantam8onk Jehovah ayeuuhkonittue nashqunnag wutch missinninnúog, kah Jehovah togkomau missinninnúh, nashpe ahche mishe enninneaonk
11.34 Kah ne wutussowetamun ayeuonk, Kibroth-hattaavah, newutche na wuttit posekinnóneau missinninnúh neh matchekodtantamunutcheh.
11.35 Wutche Kibroth-hattaavah, missinninnúog moncheog en Hazeroth, kah nag ayeuog Hazeroth.
12.1 KAh Miriam kah Aaron ayeuuhkonittue ken8naog Mosesoh, newutche Ethiopiane mittamwossis neh wetauómoncheh, newutche wetauomau Ethiopiane mittamwossissoh.
12.2 Kah nag n8waog, Sun Jehovah ket8hkau, wunnamuhkut webe nashpe Mosesoh? sunnummatta wonk nashpe kenawun kutt8kauou? Kah Jehovah wunn8tamun.
12.3 (Qut noh wosketomp Moses ahche manunnissu, anue wame wosketompuh ut wosketohkeit)
12.4 Kah Jehovah tiadche unnau Mosesoh kah Aaronoh kah Miriamoh, Sohham8k kenaau nishwe en mukkinneáekommukqut, kah nag nishwe sohhamwog.
12.5 Kah Jehovah n8keu ut neepattunkquonkane matokqsut, kah neepau ut wetuóe squontamut, kah wehkomau Aaronoh kah Miramoh, kah nag neeswe sohhamwog.
12.6 Kah n8wau, yeuyeu n8tam8k nuttinn8waongash, na apit manittowomp kenugke kenaau, nen Jehovah pish n8wahteauwah ut monamansuonganit, pish nukkinn8n ut unnukquomuonganit.
12.7 Nuttinneum Moses matta ne wuttinnien, noh pabuhtanumukqussu ut wame nekit.
12.8 Ut mamutt8nut pish nukkinn8n, ut monomansinneat, kah matta ut nupwóaonganehtu, kah wuttinnussuonk Jehovah noh pish naum, tohwaj matta wabeseóg ayeuuhkone ken8nónat nuttinneum, ayeuuhkone Moses?
12.9 Kah ummusquantam8onk Jehovah ayeuuhkone nashqunneau wutche nagoh, kah moncheu.
12.10 Kah matokqs amaemo wutch wetuómut, kah kusseh Miriam wutchek8 onatuh k8nit, kah Aaron moneauau Miriam, kah kusseh noh wutchek8.
12.11 Kah Aaron unnau Mosesoh, Woi nussontimom k8wehquetumoush, ahque ponamaiinnean matcheseonk, ne$nashpe mattammagwe usseog, kah ne adt matcheseog.
12.12 K8wehquetumoush ahque onatuhh8utch pasuk napuk, noh sohhog wutch ohkasoh wutôontomuk, papôhshe weyaus mohtupa[é]mo.
12.13 Kah Moses mauunnitteauau Jehovah n8wau, Woi God kenanompassumsh noh neetskeh yeuyeu.
12.14 Kah Jehovah unnau Mosesoh, kah 8shoh, suhquontamwe suhquontog wuskesuk, sunnummatta woh akodchu nesausuk tahshikquinnu? kuppohwhunaj wutch tuppupsinn8wonganit nesausuk tahshikquinne, kah ompetak pethimukinunaj.
12.15 Kah Miriam kuppohwhaut wutch tuppuksinn8wonganit nesausuk tahshikquinne, kah missinninnuog matta pomushau8og, nô pajeh Miriam wonk pethimukkinnónat.
12.16 Kah ompetak missinninnuog pomusháog wutch Hazeroth, kah tuppuksinwog ut touohkomukqut Pharan.
13.1 KAh Jehovah ken8nau Mosesoh n8wau.
13.2 Ann8s wosketompaog onk woh natinneohkontamwog ohke Kanaan ne anumauog wunnaumonuh Israel, papasuk wosketomp wutch wutchippan8onganit 8shoh, pish kutann8numw8 nishnoh pasuk nanánuwaen en kenugke nagoh.
13.3 Kah Mosés nah wutann8noh wutch Pharane touohkomukqut, ne an8wadt Jehovah, wame yeug wosketompaog uppuhkuk8oh wunnaumonuh Israel.
13.4 Kah yeush 8wesuongan88ash wutch wutchippan8onganit Reuben Shammua wunnaumonuh Zaccur,
13.5 Wutch wutchippan8onganit Simeon, Shaphat wunnaumonuh Hori.
13.6 Wutch wutchippan8onganit Judah, Caleb wunnaumonuh Jephunneh.
13.7 Wutch wutchippan8onganit Issachar, Jigal wunnaumonuh Joseph.
13.8 Wutch wutchippan8onk Ephraim, Hoshea wunnaumonuh Nun.
13.9 Wutch wutchippan8onk Benjamin, Palti wunnaumonuh Raphu.
13.10 Wutch wutchippan8onk Zabulon, Gaddiel wunnaumonuh Sodi.
13.11 Wutch wutchippan8onk Joseph, wutch wutchippan8onk Manasses, Gaddi wunnaumonuh Susi.
13.12 Wutch wutchippan8onk Dan, Ammiel wunnaumonuh Gemalli.
13.13 Wutch wutchippan8onk Asher, Sether wunnaumonuh Michael.
13.14 Wutch wutchippan8onk Naphtali, Nahbi wunnaumonuh Vophsi.
13.15 Wutch wutchippan8onk Gad, Geuel wunnaumonuh Machi.
13.16 Yeush 8wesuongan8ash wosketompaog Moses ann8noncheh wunnátauwohtinnaóont ohke: kah Moses wutussowenau Hoshea wunnaumonuh Nun, Joshua.
13.17 Kah Moses nah wutann8nuh wunnatinneahkóntamunnaóont ohkeit Kanaan, kah nah wuttinuh, ogquodchuag nogque en sowaniyeu, kah ogquodchuag en wadchuut.
13.18 Kah kuhkinneam8k ohke uttôh ônag, kah missinninnuog neg noh wadohkitcheg, tôh wuttin menuhkesinneau, asuh n8chumwesinneau, toh wuttin mononeau asuh ogguhsinneau.
13.19 Kah uttôh ônag ohke ne wadohkehettit, uttôh en wunnegen asuh matchet, kah uttôh ônag keihtotanash ne áhettit, toh weetuommú8 asuh wonkon8sinnú8.
13.20 Kah tôh ônag ohke, toh en weenauohkomukk88 asuh matohkomukk88; toh wuttuhqunnú8 asuh matta; kah wutt8anatam8k kah neemunum8k nawhutch meechumm8onk ne ohkeit, kah yeuyeu ahquompiyeup negonne adtuhtag wenominneash.
13.21 Kah ogquodchuwaog kah natinneahkontamwog ohke, kah touohkomukqut Sin, en Rehob, en weekqshik Hamath.
13.22 Kah ogquodchuauog en sowaniyeu, kah peyau Hebron, kah na wutapinneau Ahiman, Sheshai, kah Talmai wunnaumonuh Anak: onk Hebron ayimunah nesausuk tahshe kodtumwáe negonáeu Zoan ut Egypt.
13.23 Kah peyaog sepuesut Eshkol, kah na wutch tummehthamuneau wuttuhkq, kah nequttutcheauash wenominneash, kah nesuog wuttéthumuneau, kah paudtóog pomegranates, kah figsash.
13.24 Ne ayeuonk hettamun Eshkol sepues, newutche nequttutcheauash, nish wunnaumonuh Israel na waj tummethamohetticheh.
13.25 Kah qushkeog wutch natinneakontamunat ohke, mahche yauunchadtikquinohkok.
13.26 Kah nag moncheog, kah peyaonáog Mosesoh, kah en Aaronut, kah en wame mukkinneaongan8ont wunnaumonuh Israel, en Parane touohkomukqut, en Kadesh: kah nah uppaudtanchem8kauóuh, kah wame mukkinneonk, kah nah wunnohtinóuh ummeechummúonk ohke.
13.27 Kah nag wuttinnoneau, kah n8waog, nuppeyaumen ohkeit na anann8seog, kah wunnamuhkut ut tommogkon sogkodtunk kah honey, kah yeu nawhutch ummechummúonk.
13.28 Qut missinninnúog ne wadohkitcheg menuhkesuog, kah wonkon8sine kit8tanash ahche mogkiyeuash, kah nanuttit nauónan wunnaumonuh Anak.
13.29 Amalek wutohtu sowanohkomukqut, kah Hittitsog, kah Jebusitsog, kah Amoritsog, wutohtuog wadchuut, kah Kanaanitsog wutohtuog kishke ketahhannit, kah kishke Jordan ohkeit.
13.30 Kah Kaleb sunnequ[a]heau missinninnúog ut anaquabit Moses, kah n8wau, ogquodchuáe ogquodchuadtuh kah ohtauuttuh, nwutche pap[á]ne kuttapenumumun sohkomunat.
13.31 Qut wosketompaog neh weeche ogquodchuómukqutche, n8waog, matta kuttapenum8mun ayeuuhkone ogquodchuwáonônat missinninuog newutche nag kutánue manuhkesúmukqunnónog.
13.32 Kah kesteauog mataunchem8kaonk papáume ne ohke natinneahkontamwéhettit, en wunnaumonat Israel, n8waog, Ne ohke pannupwusháog natinneahkontamunat, ne ohke máhchep8 neh noh wodohkinutcheh, kah wame missinninnuog neg noh adt nâugkutcheg, quoquonunkqussuog.
13.33 Káh na nuttit nauónan magoshketompáog wunnaumonuh Anak, neg wutontseonguh mogoshketompáog, kah nenawun ut nuskesukqunnonut, nutogqueneunkqussimun quaquequeshantáut, kah netatuppe ut wuskesuk8óut.
14.1 KAh wáme missinninnuog mishont8wae wuttauatonkqussuog, kah mauog ne nohkog.
14.2 Kah wame wunnaumonuh Israel, ayeuuhkone m8m8skomaog Mosesoh kah Aaronoh, & wame mukkinneonk nah wuttinuh, Woi napehnont nupp8ogkus ut ohkeit Egypt, asuh ut touohkomuk napehnont nuppogkus.
14.3 Kah tohwhaj Jehovah pas8kqueog yeu ohkeit, nuppunshonanónut wutch togkodteg, nummittamwussinnónog, kah nuppeissesumunnónog wutch tohqunnittuonk: sunnummatta negonne wunnegenninno nukqushkenanonut en Egypt?
14.4 Kah nag unnáog nishnoh howan wematoh, ayeuontuh mummugquomp, kah qushketuh en Egypt.
14.5 Kah Moses kah Aaron penushauttamwog wuskesuk8oash, ut anaquabhettit mukkinneae moécheg wunnaumonuh Israel.
14.6 Kah Joshua wunnaumonuh Nun, kah Kaleb wunnaumonuh Jephunneh, nag nawhutch natauohtunkuppanneg ohke nenekkuhkomwog wuthogk8unash.
14.7 Kah nag unnáog wame mukkinneonguh, wunnaumonuh Israel, n8waog, ohke ne pánnupwushaogkup natinneakontamunat, ne muttae wunnegen ohke.
14.8 Tohneit Jehovah tapeneunkqueog, neit woh kuppas8qun yeu ohkeit, kah woh kittinnumukqunan, ohke ne tomogok sogkodtunk kah hony.
14.9 Webe ahque cheketók Jehovah: kah kenaau, ahque qusheuk missinninnuog ohkeit, newutche nag kuppetukqunnunkananūónog, wutonkkaúhquss8ongan8 wunnukkonukquneau, kah Jehovah k8wetomukqun, ahque nag wabesu[ó]n8k,
14.10 Qut wame mukkinneonk n8wau, nashpe qussukquanash qussukquanehtahh8k: kah wussohsumóonk Jehovah nogquot, ut mukkinneaekommukqut, ut anaquabhettit wame wunnaumonuh Israel.
14.11 Kah Jehiovah unnaum Mosesoh, Tohutt8che yeug missinninnuog numm8m8sqhikquog? kah tohutt8che matta pish n8namptunk8og, newutche wame kukkinneasuongash nish aseonish ut kenugke naghok.
14.12 Nag nuttogkomôog nashpe enninneaonguh, nummananumóog nutahtoonk, kah nummishteo wutohtimóin wutche kuhhogkat, anue missi kah menuhki onk nag.
14.13 Kah Moses unnau Jehovah, neit Egyptianéog pish wunn8tamuneau, newutche kussohh8wun yeug missinninnúog, nashpe kummenuhkesuonk wutch kenugke nagoh.
14.14 Kah nag pish unnaog yeuh, yeu wadohkinutcheh ohkeit newutche nag n8tamwog, ken Jehovah k8weetom yeug missinninnúog, ken Jehovah mamuskesukque kenait, kah kummatokqussum wa[á]be ohteau ut nag, kah ut matokqse pogkomunkquonkanit nag kinnegonuhkauóog kesukodtáeu, kah ut n8táe pogkomukquonkanit nukkonáeu.
14.15 Yeuyeu nashadt yeug missinninnúog onatuh pasuk wosketomp, neit wutohtimóinneunk woh n8waog, neg n8togig k8waweenomitteaonk, n8waog.
14.16 Newutche Jehovah n8num uppas8ónat yeuh missinninnuh, en ohkeit nnoh chadchekéimomp, newajeh nushont ut touohkomuk.
14.17 Kah yéuyeu kenanompassumsh, ummenuhkesuonk Jehovah missaj, neán8wáop, kussip,
14.18 Jehovah sepe chequnehtam, & muttae monaneteau, wutahquontamunat matcheseongash kah panneseongash, kah pahke matta pahteanumau matchesenutcheh nátauwohtau wut8shinneunk ummatcheseonganóash ut wunnaumonut, en nishwudt, kah en yauudt pometuonganit.
14.19 Ahquontash kenanompassumush ummatcheseongan8 yeug missinninnuog neáne missag kummonaneteaonk, & neáne ahquontamauadt yeug missinninnuog, wutch Egypt en yeu pajeh.
14.20 Kah Jehovah n8wau, nummahcheahquontam neaunag kuttinn8waonk.
14.21 Qut wunnamuhkut neane pomantam, wame ohke pish numwohteau wussohsumóonk Jehovah.
14.22 Newutche wame woksetompaog, neg nagig nussohsumóonk, kah nukkekinneasuongash nish aseánish ut Egypt, kah ut touohkomuk, kah nukqutchhikquog yeush piogqut nompe, kah matta n8tamoog n8wadtauatonkqussuonk.
14.23 Nag namohettit ohke ne chadchekeimog wut8shinnéunk, onk matta pish howan neg m8hm8skumutcheg wunnaum8uneau.
14.24 Qut nuttinneum Kaleb, newutche onkatoge nashauanito mo apehtunk, kah pannuppe nutasukunk, nnoh nuppas8 ohkeit né aiyont, kah 8skannemuneoh pish wutahtaennin.
14.25 (Neit Amalakitsog kah Kananitsog wutohtupanneg 8nauhkôiyeuut) saup qushkek, kah onkq touohkomuk nnogque mayut misque ketahhannit.
14.26 Kah Jehovah ken8nau Moses kah Aaronoh n8wau,
14.27 Toh utt8che woh nutchequnehtam yeu pometuonk, neg m8m8skumutcheg?
14.28 Nag us neane pomantam, wunnamuhkut n8wau Jehovah, matta unnehenn8óg ne an8waog ut nehtauogkut.
14.29 Kuhhogkaóog pish penushaog ut touohkomukqut, kah mwame neg agkemutcheg kenugke kenaau, neaunag mamusse kutogkemutteaongan8, wutch neesneechage kodtumwohkomunat kah pumme, neg ayeuuhkone m8m8skumutcheg.
14.30 Peyaog ohkeit papaume ne chadchekeyeuwáomp, na k8tohkehenunaōont, webe Kaleb wunnaumonuh Jephunneh, kah Joshua wunnaumonuh Nun.
14.31 Kah kuppeissesum8óog, neg an8waogkuppanneg, pish tohqunóog, neg nuppethuonóneau, kah nag pish wahteauog ne ohke ne sekeneámog.
14.32 Qut kenaau, kuhhogkaoog pish penusháog ut touohkomuk.
14.33 Kah keneechan8óog pish meetsuog touohkomuk yauunchage kodtumwae, kah pish kenunnumwog kummamussuwongann8ash, nó pajeh kuhhogkaôog mohtuppaéhettit, ut touohkomuk.
14.34 Neáne ogketamuk kesukodtash, natinneakontamóg ohke yauunchatikquinne, (pasuk kesuk nequt kodtum8, pasuk kesuk nequtkodtum8), pish kukkenunnumumw8 kummatcheseongan8oash, yauunchage kodtumwae, kah pish k8wahteomw8 kuppohquanumóadtuonganun.
14.35 Nen Jehovah nummahche ket8kom, matta yeu yeu néhteauóon yeu wame matche mukkinneonk, neg ayeuuhkóne mukkinnehtunkqueaneg yeuut touohkomuk neg pish mohtupaéog, kah na pish wuttit nuppuneau.
14.36 Kah wosketompaog neh Moses ann8noncheh wunnatinneakontamunnaout ohke, kah quashkehettit, wame mukkinneonk ayeuuhkone m8m8skomonat nagum, paudtauwehettit mataunchem8kaontam8onk ohke.
14.37 Yéug wosketompaog nupp8og, neg paudtunkig mataunchem8kaontam8onk ohke, nashpe enninneaonk, ut anaquabit Jehovah.
14.38 Qut Joshua wunnaumonuh Nun, kah Kaleb wunnaumonuh Jephunneh, pomantamwog, nawhutch yeug natinneakontogkuppanneg ohke.
14.39 Kah Moses yeush kutt8wongash wutwuttinnonash wame wunnaumonuh Israel, kah missinninnuog mishe mauog.
14.40 Kah neepóog nompoae, kah auog kódûhkôag wadchuut, n8waog, kusseh nenawun káh pish nuttomun, ne ayeu[ô]nk Jehovah an8wop, newutche nummatchesemun.
14.41 Kah Moses n8wau, tohwutch yeuy[é]u panneussehtamog wuttinn8waonk Jehovah? qut mattá pish wunnegeninno.
14.42 Ahque kuhkuhquegk, newutche Jehovah matta k8wetomuk8, onk woh mat kuttogkomitteomw8 ut anaquabhettit kummatwom8óog.
14.43 Newutche Amalekitsog, kah Kananitsog, na anáquabeog, kah pish kuppenushomw8 wutche togkodteg, newutche kukqushkemw8 wutch asuhkauonat Jehovah, kah matta Jehovah pish k8wetomukou.
14.44 Qut nag pittuanumwe koshkomme ogquodchuáog en kóduhkôog wadchuut, qut wuñ8wae wut-Arkum Jehovah kah Moses, matta amai wutch anome tuppuksinn8onganit.
14.45 Kah Amalakitsog w8mussuog káh Kananitsog, neg wodohkitcheg ne wadchuut kah nag wuttogkommouh kah wutuhquanumweheouh yâ en Hormah.
15.1 KAh Jehovah ken8nau Mosesoh n8wau.
15.2 Ken8s wunnaumonuh Israel kah nag us, peyóog kutohtue ohkeyeuout, ne anumau[o]neau.
15.3 Ayimog n8tae mag8onk en Jehovaut, chikohtae mag8onk, asuh sephausuonk, chippinnumunat quoshauwaonk, asuh unnántamwe mag8onk, asuh ut kuhkuhk8wae mishádtupp8ongan8wout, ayimunat wéetemúngquok en Jehovah$ut, wutch flokut asuh herdut.
15.4 Neit noh maguk wussephausuonk en Jehovah$ut, pish pas8chewuttau, meech8e mag8onk, paogque chippag pasquag n8khik kenugkenausu yaue chippag pasuk hinne pumme.
15.5 Kah yaue chippag pasuk hinne wine, wutche wuttattamóe sephaúsuonk, ne pish kukquoquoshwunumun, wutche chikohtae mag8onk asuh wutche sephausuonk, wutch pasuk Lamb
15.6 Asuh wutche ram, pish kutayim meetsué sephausuonk, neese piogque chippag pasquag n8khik kenugkenausu nashpé nashwe chippág Hinne pumme.
15.7 Kah wutch wuttattamóe mag8onk nashwe chippag Hinne, wine, pish kummagun wutch weetemungquok en Jehováh$ut.
15.8 Kah ayiman herde wuskoshim8m, chikohtae mag8onk, asuh sephausuonk, chippinnumunat quosh8waonk, asuh wunohteae mag8ongash en Jehovah$ut.
15.9 Neit pish pas8che pas8au weeche hearde wuskoshimwoh, meetsue sephausuonk, nishw[e] piogque chippagish pasquag n8khik kenugkenausu paushe hinne pummee.
15.10 Kah pish kussephaus wutche wuttattam[o]e sephausuonk,[,] paushe hinne wine, wutche n8tae mag8onk weetemungquok en Jéhovahut.
15.11 Yeu pish unneheun wutch pasuk oxen, asuh wutch pasuk ram, asuh wutch shipse lambe asuh goatsé.
15.12 Neaunogketamuk ne pish ayimog, ne pish kuttinteauunneau wutch nish$noh pasuk, neaunogketamuk.
15.13 Nish$noh pasuk noh kohtahteaenekit, ne pish yeush wuttinteauun, ummagunát n8tae sephausuonk weetemungquok en Jehovah$ut.
15.14 Kah tohneit pen8wot enneapetont kuhhogkaout, asuh howan kenukshéog ut kuppometuongan8out, kah kod$ayik n8tae mag8onk wetemungquo[k] en Jehovah$ut, neaseog ne pish wutussen.
15.15 Kenaáu moeuwehkomonk, pasuk kuhk8waonk pish wutch kenaau, kah wutch pen8wot noh neyaneapey[o]nt, michemoht[a]g kuhk8waonk ut kuppometuongan8wout, neanayeog, ne pish wuttinniin pen8wot ut anaquabit Jehovah.
15.16 Pasuk unnaumatuonk, kah pasuk unniyeuonk ne pish wutche kenaau, kah wutch pen8wot, noh neanepeont.
15.17 Kah Jehovah ken8nau Mosésoh n8wau.
15.18 Ken8s wunnaumonuh Israel kah nag us peyôóg ohkeit ne pas8unog.
15.19 Neit pish n$nih meechog ne petukqunnunk ne ut ohkeit, pish kuttashinumumw8 tatashinumwe sephausuonk en Jehóvah$ut.
15.20 Negonne kuttittuppunnum8ongan8 pish kuttatashinnumumw8 wutch tateshinumwe sephausuonk, neane tatashinumwe sephausuonk wutch áhhut tanuppaghamuk, ne pish kittinne tátashinumuneau,
15.21 Negonne kuttittuppunum8ongan8 pish kuttinnumauóneau Jehovah tatashinumwe mag8onk ut kuppometuongan8óut.
15.22 Kah mat wahteaue matcheseog, kah matta usseog wame yeush wuttinnaumatuongash nish Jehovah anonche Mosesoh.
15.23 Wame nish Jehovah an8nukqueagish nashpe wunnutcheganit Moses; wutch na kesukod Jehovah an8nont Mosesoh, kah yeu pajeh pannuppe kuppometuongan8out
15.24 Neit pish nnih, ne teag mat wahteaue ussemuk, wutch wuskesukqut mukkinneonk. neit wame mukkinneonk pish quaquashwunau pasuk8 bullokoh, wuskoshim8m wutch heardut, wutche chikohtae mag8onk, wutche weetemungquok en Jehovahut, kah ummetsue sephausuonk, kah 8tattamwe sephausuonk, neáseog, kah pasuknomposhimwe goats wutche matcheseongane sephausuonk.
15.25 Kah sephausuaen pish ayim wunnauwadtuonk wutch wame ummukkinneongan8 wunnaumonuh Israel, kah pish monneteae ahquontamauóneau, newutch ne matta wahteauonk, & nag paudtóog ummag8ongan8, n8tae mag8onk en Jehovahut, kah ummatcheseongane sephausuongan8 anaquabit Jehovah, wutche mat 8wahteaongan8.
15.26 Kah ne pish monaneteae ahquontam[a]uoneau wame ummukkinneongan8 wunnaumonuh Israel, kah pen8wot noh na áneap[è]yont, newutche wame missinninnuog matta wahtau8og.
15.27 Kah pasuk keteahogkou mat wahteaue matchesit, neit pish pas8chewunau ne kodtum8k squoshumwe goatsoh wutche matcheseae sephaúsuonk.
15.28 Kah sephausuaen pish wunnauwadtuwáheáu keteahogkounoh n[e]h mat wahteaue matchesenutcheh, mat wahteaue matcheseit anaquabit Jehovah, noh wunnauwadheonat, kah pish monanitteae ahquontamauon.
15.29 Wutche noh adt nekit kenugke wunnaumonuh Israel, kah wutche pen8wot noh neadt penuwohteaut, pasuk unnaumatuonk wutche kenaau, noh matta wahteaue matchesit.
15.30 Qut keteahogkou noh quanunkquanutcháe matchesit, ut$toh án noh ne adt neekit, asuh pen8wot, noh kehkomau Jehovah, kah noh keteahogkou pish tummetahwhau wutch kenugke ummissinninnúmoh.
15.31 Newutche sekeneam wuttinn8wáonk Jehovah, kah pohquanum wuttinnowáonk, noh keteahogkou, pish pannuppe tummetahwhau, ummatcheseonk pish wutappetunkqun.
15.32 Kah wunnaumonuh Israel ayeuog touohkomuk, kah tohqunóog wosketompuh aseenshauh Sabbath$dayeu.
15.33 Kah nag aseenshanutcheh tohqunoncheg, uppas8che wuttauwonáoh Mosesoh kah Aaronoh, kah wame mukkinneaong8h.
15.34 Kah ukkupshagkinóuh, newutche asquam wahhikquodtinno toh woh ánhit.
15.35 Kah Jehovah unnau Mosesoh, wosketomp pish nupp8e nushau, kah wame mukkineo[n]k ukqussukquontahwhoh qussukquonash ut poquodche tuppuksinnowonganit.
15.36 Kah wame mukkinéonk wussohh8wunoh en poquodche tuppuksinnowonganit, kah nag ukqussukquantahwhôuh qussukquanash, kah nupp8 nean ann8nont Jehovah Mosesoh.
15.37 Kah Jehovah ken8nau Mosesoh, n8wau,
15.38 Ken8s wunnaumonuh Israel, kah nag us, ayimmohettich wunnewus ut uhquae wuthogk8un8óut, pannuppe uppometuongan8óut; kah ponamwehettich ut uhquae, 8nôe ribband.
15.39 Kah ne pish wunnewussiyeu8 wutche kenaau, onk woh kenaumuneau, kah woh kummequontamumw8 wame wuttinnaumatuongash Jehovah, nish ussenat, kah woh matta kenoswehtamomw8 nehenwonche kuskesuk88ash, nish nashpe nanwun8dsquaógish.
15.40 Onk woh kummequantamumw8, kah kutussémw8 wame nuttinnaumatuongash, onk woh k8neetupanatamweyeumw8, en kum-Manitt8m8w[ó]ut.
15.41 Nen Jehovah kum-Manitt8mw8, noh sohh8wunukqueóg wutch ohkit Egypt, k8Manitt8munneaóut, nen Jehovah kum-Manitt8mw8.
16.1 KAh Korah wunnaumonuh Izhar, wunnaumonuh Kohath, wunnaumonuh Levi, nemunau wosketompuh, kah Dathan, kah Abiram wunnaumonuh Eliab, kah On wunnaumonuh Peleth, wunnaumonuh Ruben.
16.2 Kah nag neep8og ut anaquabit Moses, kah wosketompaog nawutch wunnaumonuh Israel, neese pasuk88og kah napanna tahshinchag sontimóog ut mukkinneaonganit, wehkomutcheg, ut mukkinneaonganit, wanonchum8onutcheg.
16.3 Kah ayeuuhkone moieéhtauáog Mosesoh kah Aaron, kah nag nah wuttinouh, k8saumme mishehheaumw8 kuhhogkaóog, newutche wame mukkinneonk, wame nag wunnetupanatamweyeu8og, kah Jehovah nah weamukshonuh, kah toh waj ánue ushpunóg kuhhogkaóog ummoeuwehomunk Jehovah.
16.4 Kah Moses wunn8tamun, kah penushadtam wuskesuk.
16.5 Kah ken8nau Korahoh kah wame na adtahs8it, n8wau, mohtompóg, Jehovah pish wahteauwáhuau n[e]h wuttaiheuh, kah howan wunnetupanatamweyeuit, kah howane pas8tsháheont, ne uppepenauoh, pish uppas8tsháheuh wuhhogkat.
16.6 Yeu ussek, nemunnum8k censersash, Korah, kah wame ne adtahs8it.
16.7 Kah ne ponam8k n8tau, kah ne ponam8k incense, ut anaquabit Jehovah saup. Kah pish n$nih, wosketomp neh Jehovah pepenauoncheh, noh pish wunnetupanatamweyeu8, kenaau k8saume misheheamw8 kuhhogkaóog, kenaau wunnaumonuh Levi.
16.8 Kah Moses unnau Korah, n8tiek k8wehquetumauunumw8, kenaau wunnaumonuh Levi.
16.9 Sun yeu peamesan wutche kenaau, ne um-Manitt8moh Israel kutchippunukquneau, wutch ummukkinneonganit Israel, kuppas8che wunnunnanónut en wuhhogkát, ussenat tabernakle usseonk Jehovah, kah nepauinneat anaquabhettit mukkinneonk, aninnumauónat?
16.10 Kah noh kuppas8chewunuk, kah wame kematog wunnaumonuh Levi weeche ken, kah sun wonk kenatinneahamumw8 sephausuáenúe aninnohsuonk?
16.11 Ne waj ken kah wame ne ádtahs8wean, ayeuuhkonittue mukkinehtauadt Jehovah: kah Aaron, howan noh, waj m8m8skomóg?
16.12 Kah Moses ann8teamo wehkomónat Dathan kah Abiram, wunnaumonuh Eliab: kah nag n8waog, matta woh nukkuhkukk8mun.
16.13 Sun peásin yeu kuppas8innean wutch ohkeit, ne tomogkok sogkodtunk kah hony, kenushinneanónut ut touohkomuk: qut wonk kussontimáeh kuhhog ánue nenawun; sontim[ó]headt kuhhog?
16.14 Wonk matta kuppas88mun ohkeit ne tomogkok sogkodtunk kah hony, kittinnummiinneanónut ohteakone kah weenominneohtekone ahtóonk: sun kukkuthamumw8 yeug wuskesuk88ash? matta woh nukkuhkuk8mun.
16.15 Kah Moses ahche musquantam, kah unnau Jehovah, ahque tapeneash wussephausuongan8, matta nemunumauóog pasuk8 assoh, asuh matta pasuk n8woskh[e]uh.
16.16 Kah Moses unnau Korahoh, ken kah wame ne adtahs8wean, neepok anaquabit Jehovah, ken kah nag, kah Aaron saup.
16.17 Kah nemunnumok nish$noh wosketomp wus-censerum, kah ponamok incense, kah pas8che wuttau8k anaquabit Jehovah nish$noh wosketomp wus-censerum, neese pasuk8 censersash, kah napanna tahshinchag, kah ken, kah Aaron, nish$noh wosketomp wus-censerum.
16.18 Kah nag nemunumwog nishnoh wosketomp wus-censerum, kah n8tau upponamuneau, kah incense upponamuneau, kah nag neepóog ut mukkinneae kommukque squontamut, kah Moses kah Aaron.
16.19 Kah Korah ayeuuhkonittue mukkinnéhtauau nahoh, wame mukkinneonk, en mukkinneáe kommukque squontamut, kah wussohsum8onk Jehovah naeihtam wame mukkinneonk.
16.20 Kah Jehovah ken8nau Mosesoh kah Aaronoh, n8wau,
16.21 Chippinn8k kuhhogkaóog wutch kenugke yeug mukkinneonk, kah tiadche nuppaguanóog.
16.22 Kah nag penushadtamwog wuskesuk8oash, kah n8waog, woi Manit, um-Manitt8m8oh wunnashauonguh wame weyaus; pasuk matcheseit, sun pish kussopitae kummusquanum wame mukkinneonk.
16.23 Kah Jehovah ken8nau Mosesoh n8wau.
16.24 Ken8s mukkinneonk n8wash, kuhkuhquegk wutch waeene wetuomut Korah Dathan kah Abiram.
16.25 Kah Moses omohku, kah au Korah ut Dathánut kah Abiram$ut, kah Israelle eldersog wutasukauouh.
16.26 Kah ken8nau mukkinneonguh n8wau ámaegk k8wehquetumauonumw8, wutch weekuout yeug matchetowéenuog; kah ahque missunnum8k ne teaguas wuttaiheeu, ishkont kummohtupaem8 ut wame nag ummatcheseongan8out.
16.27 Kah nag kuhkuhqueog wutch wetuomut Korah Dathan kah Abiram waeenu, kah Dathan kah Abiram sohhamwog, kah neepoog squontam wekuóut, kah ummittamwuss8oh, kah wunnaumon8uh, kah uppeissesum8uh.
16.28 Kah Moses n8wau, yeu wutch pish k8wahteomw8 Jeh[ó]vah nutann8nuk wame yeush ussenat, newutche matta nehenwonche nuttah ut n8ch ussenash.
16.29 T[ó]hneit yeug wosketompáog nuppehettit, neane wame wosketompaog nuppehettit: kah unninnatauwahut neaunag natauwahaongan8 wame wosketompaog. neit Jehovah matta nutann8nuk8h[,]
16.30 Qut Jehovah wuske kestunk teag, kah ohke woshwutt8nait, kah nah misseashquit, kah wame neg wadchiitcheg, kah keteae w8mussehéttit en chepiohkomukqut, neit pish k8wahteomw8, yeug wosketompaog m8m8sqheaog Jehovah.
16.31 Onk n$nih mahche n8wadt wame yeush kutt8wongash, ohke passôagkem8 ne apappéhettit.
16.32 Kah ohke woshwunum wutt8n, kah nah ummissheasquinneuh, kah wek8oash, kah wáme wosketompaog neg wadchiitcheg Korahut, k[o]h wuttinnéetuongan8.
16.33 Kah nag, kah wame noh wadchiitcheg keteae w8mussuog en chepiohkomuk: kah ohke wéanehtauoh, kah nag paguanuog wutch kenugke moeuwehkomonk.
16.34 Kah wamé Israel neg weenehkauonchég wussem8og, wadtauatonkqussinit, newutche n8waog, ishkont ohke kummisheasquonukqun.
16.35 Kah n8tau 8m88 wutch Jehovahut kah mahchekuswau neese pasuk88oh, wosketompoh kah napanna tahshinchagkodtog neg sephausitcheg incense.
16.36 Kah Jéhovah ken8nau Mosesóh n8wau.
16.37 Ken8s Eleazer wunnaumonuh Aaron sephausuaen, woh wunnemunnumunat Censersash wutch nashqun[a]ut, kah seahash n8tau yeóut, newutche nish wunnetupanatamweyeu8ash.
16.38 Wussencersum8ash yeug machen[e]heoncheg nehenwonche ukketeahogkounouh, kah nish ayimunach mage kiskagish, wutche onkhummunat Altar, newutche nish wussephausinnaoash ut anaquabit Jehovah, kah nish wunnetupanátamweyeu8ash, kah nish pish kukkinneasuongash wutch wunnaumonuh Israel.
16.39 Kah Eleazar sephausuen nemunum wompohshogque Censersash, nish$nag chágohsupanneg sephaushetteupash, kah nish ayimunash mage kiskagish onkhumunat Altar.
16.40 Ummequontam8ongan8 wunnaumonuh Israel; wanne howae pen8wot, noh matta 8skannemunegeh Aaron, woh pas8tshonat sephausinneat incense ut anaquabit Jehovah, ishkont yaneyeu8 Korahoh, kah neadtashaieeuéhettit, nean8wodt Jehovah ut nashpe wunnutcheganit Moses kah wuhhogkat.
16.41 Kah na nompunk, wame mukkinneunkan8 wunnaumonuh Israel ayeuuhkonittue m8m8skomaog Mosesoh, kah Aaronoh, n8waog, kenushomw8 ummissinninneumoh Jehovah.
16.42 Kah nnih mukkinneaonk moiehettit ayeuuhkonittue Mosesoh, kah ayeuuhkonittue Aaronoh, nuhquaeog nogque mukkinneaekommukqut, kah kusseh matokqs wunnuhkukkomun, kah wussohsumôonk Jehovah nogquodt.
16.43 Kah Moses kah Aaron peyauog anaquohtag mukkinneae kommuk.
16.44 Kah Jehovah ken8nau Mosesoh n8wau.
16.45 Kuhkuhquegk wutch kenugke yeu mukkinneonganit, kah nukkenuppe paguanoog, kah nag penushaantamwog wuskesuk8ash.
16.46 Kah Moses unnau Aaronoh, nemunush ne Censer, kah ne ponsh n8tau wutche Altarut, kah ne ponsh incense, kah kenupshaush en mukkinneaonganit, kah nag wunnauwadtuwah, newutche kussopiteae musquantam8onk sohham8m8 wutch anaquabit Jehovah, ut énninneaonk kutchishin.
16.47 Kah Aaron nemunum ne an8wadt, kah quogqueu en nôe moeuwehkomonganit, kah kusseh enninneaonk kutchishin ut kenugke missinninnutu: kah ponamun incens, kah wunnauwadtuwáheau missinninuh.
16.48 Kah noh neepau nashaue napunutcheh kah pamontamunutcheh, kah enninneaonk togkogqshau.
16.49 Kah nag napukeg ut enninneaonganit nabo yaue muttannonganog kussuog, kah nesausuk tahshe pasuk88og, chonchippe neg napukeg papaume wutusseonk Korah.
16.50 Kah Aaron qushkeu en Mosesut, en mukkinneae kommukque squontamut, kah enninneaonk togkogqshau.
17.1 KAh Jehovah ken8nau Mosesoh, n8wau.
17.2 Ken8s wunnaumonuh Israel: nemunnumwansh, mehtugk8m, wutch nish$noh 8sh8oh wek8oash, wutch wame Sontimmohtu, neaunag 8sh8oh wekuoash, nabo nenash metugkomesash, nish$noh wosketomp 8wesuonk pish k8sukkuhhumun ut ummehtugk8mesut.
17.3 Kah Aaron 8wesuonk pish k8sukkuhhuman ut ummehtugk8mesut Levi: newutche pasuk mehtugk8mes pish wutch wabuhkuhk8ut 8sh8oh wekuout.
17.4 Kah pish k8wadchanumunash ut mukkinneae kommukqut, anaquohtag wauwaonk uttoh adt nogkushkauun.
17.5 Kah pish n$nih, wosketomp pepen8og, ummehtugk8mes pish negin, kah nutchequnahtóh umm8sk8aongan8 wunnaumonuh Israel, ne waj m8m8skuméhettit.
17.6 Kah Moses ken8nau wunnaumonuh Israel, kah wame sontimóog nag wuttinnum[a]uóuh mehtugk8mes wutch pasuk sontim, neaunag 8sh8oh wekuóash, nabo nenash mehtugk8mesash: kah ummehtugk8mes Aaron weamuksha nag ummehtugk8mes8óut.
17.7 Kah Moses ponum mehtugk8mesash anaquabit Jehovah ut wauwáe kommukqut.
17.8 Onk n$nih na nompunk, Moses petutteau en wauwáe kommukqut, kah kusse[h], ummehtugk8mes Aaron wutch wek Levi, nekinup, kah sonkin wunnéht8nóhquomash, kah sonkin uppeshaanash, kah wutcheken almondsash.
17.9 Kah Moses wame sohwuttau mehtugk8mesash wutch anaquabit Jehovah, en wame wunnaumonat Israel; kah nag naumwog, kah nemunnumwog nishnoh wosketomp ummehtugk8mes.
17.10 Kah Jehovah ken8nau Mosesoh, wonk paudtoush ummehtugquemes Aaron ut anaquohtag wauwáonk, woh wadchanumun wutch kukkinneasuonk ayeuuhkonittue chéketamwe wunnaumaniinneunk, kah pish kuppapakodche amaunumumm8 m8sk8aongan8 wutche nen, onk woh mat nupp8og.
17.11 Kah Moses wutussen neanann8nont Jehovah, ne wutussen.
17.12 Kah wunnaumonuh Israel unnaog Mosesoh n8waog, kusseh, nunnupumun, nuppaguanimun, n8wame paguanimun.
17.13 Nishnoh pasuk noh pas8tshadt, noh pas8sukog wuttabernaklum J[o]hovah, pish nupp8: sun pish nuppaguanimun nashpe nupp8onk?
18.1 KAh Jehovah unnau Aaronoh, ken, kah kenaumonog, kah k8sh week weeche ken, pish kukkenunumumw8 matcheseongash ut sanctuaryut, kah ken kah kenaumonunk weche, pish kukkenunnumumw8 kussephausue aninnohsuenúe matcheseongash.
18.2 Kah wonk kematog, wutchippan8onk Levi, wutchippan8onk k8sh pas8chewuttoush weeche ken, onk woh nag k8weechayeumukquog, kah wóh kutannumunkquog: qut ken, kah kenaumonog weeche ken, pish aninnohsuog anaquohtag wauwáé kommuk.
18.3 Kah nag pish nanawehteauog kummeechumuhkausuwáonk, kah meechumuhkonáonk wame wetu: qut nag matta pish pas8tshau8og, wunneetupanatamwe wishquodt, kah ut Altarut, onk woh nag mat nupp8og, na neeswe nag kah kenaau.
18.4 Kah nag pish k8weechayeumukquog, kah pish nanawehteauog papaume meechumuhkontamóonk mukkinne[á]e kommuk, wutch wame weetuóme usseuongash.
18.5 Kah pish kenanaw[é]hteamw8 mechumuhkontam8onk wunnetupanatamwe ayeuonk, kah mechemuhkontam8kon Altar, onk matta wonk woh kussopitáe musquantamóonk ut wunnaumonat Israel.
18.6 Kah nen kusseh, nunneemun kematt8wóog Levitsog, wutch kenugke wunnaumonat Israel: nag kittinnumonteánunk mag8onk wutche Jehovah, ussenat mukkinneáe kommukque usseuongash.
18.7 Kah ken, kah kenaumonunk weche pish kenanauwehteomw8 kussephausue aninnohsuongan8, wutche nish$noh teag ut Altarut, kah ut anomut adtnikheganit, kah kenaau pish kutaninohsimw8: kittinnummaunumw8 kussephausuenúe aninnohsuonk; kah pen8wot noh pas8tshadt pish nushau.
18.8 Kah Jehovah ken8nau Aaronoh, kah nen kusseh kuttinnumaush meechumuhteaonk papaume wahwapenumwe mag8ongash, wutch wame 8neetupanatam8m8ash wunnaumonuh Israel, nish kittinnumaúunash, wutche sussequnnáonk, kah en kenaumonat, nashpe michemohtag kuhk8waonk.
18.9 Yeu pish kuttaihe, wutch ànue wunneetupanatamweyeu8gish wadchanumukish wutch n8taut: nish$noh ummag8ongan8 wutch nish$noh ummatcheseongane sephausuongan8ash, kah wutch nish$noh uppanneseáe sephausuongan8oash, nish pish anummiéhetticheh, nish pish anue wunneetupanatamweyeu8ash, wutche ken kah wutche kenaumonunk.
18.10 Ut anue wunnetupanatamwe ayeuonganit pish kummechineau: nish$noh nompaas pish ummeechin; ne pish wunneetupanatamweyeu8 wutche ken.
18.11 Kah yeu pish kuttaihe, waabenumwe sephausuonk, wutch ummag8ongan8oash, kah wame uppaupaumenumwe mag8ongan8oash wunnaumonuh Israel, nish kittinnumauununash, kah en kenaumonat, kah en kuttaunit weeche ken nashpe machemohtag kuhk8waonk, nish$noh pahke missinnin ut kekit, pish ummechin.
18.12 Wame 8wésum wuske pumme, kah wame 8wésum wusku wine, kah weatchiminneash, nish kakeneumunneash, nish pish anumauàhetticheh Jehovah, nish kittinnumáuunash.
18.13 Kakeneumuneash wame pish nish ohkeit, nish pish paudtauáhetticheh Jehovah$ut, nish pish kuttaiheash.
18.14 Nish$noh teag aninnumauon God ut Israelut, ne pish kuttaihe.
18.15 Nish$noh 8woshwuhkauón wutôontomuk, wutch wame weyaus, nish pish pas8chuwuttaúutcheh Jehovah, wosketomp asuh puppinashim, noh pish kuttaihe: qut manouhuwáe pish kummanóh wosketompae mohtommegit, kah nis[k]keneungque puppinashimwe mohtommegit pish kummanóh.
18.16 Kah yeug nashpe nagum man8whutcheg, wutch wunnukqut nepàuz apinneat, nag pish kummanouwhôog, nashpe k8n8whaonk, wutch napanna tahshinash silvere shekélsash, neaunag sanctuariéhe shekel, ne neesnehchage gerahsash.
18.17 Qut kouashinne mohtomegit, asuh shepse mohtommegit, asuh goatseh mohtommegit, matta pish kummanouwhoh, nag wunnetupanatamweyeu8og: 8sqheongan8 pish seahham Altarut, kah 8wesum8 pish kutchikohsum, wutche n8tae mag8onk, weet[o]mungquok en Jehovah$ut.
18.18 Kah nag 8weayaus8 pish kuttaihe, neane paupaumenumwe mohpannog, kah neane muttinnohkôunne uhpegq, ne pish kuttaihe.
18.19 Wame tahtashinumwe sephausuongash wadchiigish nish wanetupanatamweyeu8kish, neh wunnaumonuh Israel maghetticheh en Jehovah, kittinnumoush, kah en kenaumonat, kah en kuttaunut weeche ken, nashpe machemohtag kuhk8waonk: ne salte wunn8waonk micheme, ut anaquabit Jehovah, wutche ken, kah k8skannemeneunk nashpe ken.
18.20 Kah Jehovah unnau Aaronoh, matta pish kutohto ohtóonk ut wutoht8óut, asuh pish matta kutchippenumóadteum8 kenugke nagoh, nen kutchippiyeum, kah kutahtóonk, ut kenugke wunnaumonat Israel.
18.21 Kah wutch wunnaumonuh Levi, kusseh nag nummagununk wame piukque chippagish ut Israel, wutche aht[ó]onk, wutche wutannósuongan8 ne ussehettit, mukkinneáe kommukque usseonk.
18.22 Kah wunnaumonuh Israel matta pish pas8tshau8og mukkinneae kommuk yeu$wutch, wunnayeutam8ongan8 matcheseonk, wunnuppunnaout.
18.23 Qut Levitsog pish usseog mukkinneáe kommukque usseonk, kah nag pish naiyeutamwôg ummatcheseongan8: ne pish machemohtag kuhk8waonk paupashpe kuppometuongan8out, ut kenugke wunnaumonuh Israel matta pish ahto8og ahtóonk.
18.24 Qut uppiukque chippiyeum8 wunnaumonuh Israel, nish pish anumauahetticheh Jehovah, wutche tat[a]shinnumwe mag8onk, nuttinnumauoneau Levitsog wutche ahtôonk: newaj nag unog, kenugke wunnaumonat Israel matta pish ahto8og ahtóonk.
18.25 Kah Jehovah ken8nau Mosesoh n8wau.
18.26 Kah en Levitsut pish kukkeket8hkom kah nag us, nemunumog piukque chippag wutch wunnáumonat Israel, nish anumauunogish, wutche nagoh, wutche kutohtoongan8, neit pish kummagumw8, nish wutch toshinnumwe mag8onk en Jehovah$ut, piukque chippag wutch piukque chippiyeuut.
18.27 Kah kuttashinnumwe mag8onk pish kutogquontamonteaneau, onat[o]h weatchiminut ne ahhut tantuppoghamuk, kah onatuh wunnumwameechummuo[n]k wine$presse.
18.28 Yeu kish kittinne wonk maguneau, tahshinumwe mag8onk en Jehovah$ut, wutch wame kuppiukque chippiyeum8óut nish pish attumunumauogish wunnaumonuh Israel, kah pish kummagumw8 tatashinnumwe sephamauaonk Jehovah en Aaronut sepháusuen.
18.29 Wutch wame kummag8ongan8out, pish kummagumw8 nish$noh tashinnumwe sephamauaonk Jehovah, wutch wame wes$ut, ne wanetupanatamwe chippag noh$wutch.
18.30 Kah nag pish kuttinnóog, mahche tahshinumog wees na wutch, neit pish ogquontamauoneáu Levitsog, onatuh wohwutchiimuk àhut tonnupoghamuk kah onatuh woh wutchiimuk winepresse.
18.31 Kah pish kummeéchineau ut nish$noh ayeuonganit, kenaau, kah kek8oont newutche ne kutonkquatunkan8; wutche kutannohsuongan8 ut mukkinneae kommukqut.
18.32 Kah matta pish kukkinnum8mwe matcheseonk newutch[,] máhche tahshinumog ne wees noh$wutch, kah matta pish kenishketeauomw8 8néetupanatamweyeum8ash wunnaumonuh Israel, onk matta woh kenupp8m8.
19.1 KAh Jehovah ken8nau Mosesoh kah Aaronoh, n8wau,
19.2 Yeu kuhk8wae naumatuonk, ne Jehovah anan8téamit, n8wau, ken8s wunnaumonuh Israel, kuppaudtunkqunnaout mashquesinitcheh, pannuppeyeue heifer, noh matta woskesegk, noh asquam ponamauout yoak.
19.3 Kah pish kuttinnumauonaoh Eleazer sephausuaen, kah noh pish wussohh8wunoh en poquodche tuppuksinn8wonganit, kah pasuk pish wunnushoh, ut anaquabit.
19.4 Kah Eleazer sephausuen, pish noh wuttinnum 8sqheonk, nashpe wuttinuhwhunitch, kah pish wusseauhkauoh 8sqhéonk piuhsuke anaquohtag mukkinneae kommukqut nesausuk tahshit nompe.
19.5 Kah howan pish chikoswau heiferoh ut anaquabit: wutaskonuh, kah 8weyaus, & 8sq[k]eonk, weeche umm8e, pish wutchikossumunash.
19.6 Kah sephausuen pish neemunum chikkuppeeûhtug kah hysop, kah masquag, kah pish wuttinuhkonash nashaue ut chikossit heifer.
19.7 Kah sephausuen pish kutchissittau wuthogk8unash, kah pish kutchissittau 8weyaus nippeit, & ompetak pish petutteau tuppuksinn8wonganit, kah sephausuen pish nishkeneungqusse[u] nô pajeh wunnonk8ut.
19.8 Kah noh neh chagoswoncheh, pish kutchessittau wuthógk8unash nippekontu, kah pish kutchissittau 8weyaus nippekontu, kah pish nishkeneunkqussu pajeh wunnonk8ut.
19.9 Kah noh pahkesit wósketomp pish momounum uppukqueim heifer, kah pish upponamun pahke ayeuonganit, kah pish wadchanumauoneau wutche wunnaumonuh Israel, wutche chippinnum8e nippe, ne pahkete[o]onk matcheséonk.
19.10 Kah noh magunuk uppukquem heifer pish kutchissittou wuthogk8unash, kah pish nishkeneunkqussu nô pajeh wunnonk8ut: kah ne pish wutch wunnaumonuh Israel, kah wutch pen8wot noh na adt pen8wohteaadt michemohtag kuhk8waonk.
19.11 Noh masunont howae ahchunkquoh, pish nishkeneunkqussu nesausuk tahshikquinne.
19.12 Pish wunnashpe pahkheon wuhhogkuh ut nishikqunogkodut, kah ut nesausuk tahshikquinogkodt$ut pish pahkesu; kah matta pahkheunk wuh[h]ogkuh ut nishikquinogkodut, kah ut nesausuk tahshikquinogkodut, noh matta pish pahkesu.
19.13 Howan masunont nupp8oh, nuppoe wosketompae ahchunk, kah matta pahkheun[k] wuhhogkuh, noh nishketeau wuttabernaklum Jehovah, kah noh keteahogkou pish tummetahwhou wutch Israelut, newutche chippinnum8e nippe matta seauhkauoun: noh pish nishkeneunkqussu, wunnishkeneunkqussuonk ash wutappehtunkqun.
19.14 Yeu naumatonk, wosk[eo]mp nuppuk ut wetuómut, wame neg paoncheg wetuómut, kah wame nish na ohtagish wetuómut pish nishkeneunkquodtash nesausuk tashikquinne.
19.15 Kah nishnoh wôshwohtag wishq, ne matta kobsuhhausin8g, ne nishkene[u]kquodt
19.16 Kah howan masunont ut woskeche ohtéakonit, noh noshit nashpe togkodteg, asuh ahchunk, asuh wuskon wosketomp; asuh weenohke, noh pish nishkeneunkqussu nesausuk tahshikquinne.
19.17 Kah nag pish nemunumwa[n]shaog neh nishkeneunkqussinitcheh wutch uppuppissiyeumut chogkosseup heifer, pahketeauunat matcheseonk, kah ne pish upponamun tohkekomeúpog ut wishquadt.
19.18 Kah p[a]hkesit wosketomp pish neemunun hysop, kah pish ukkomukqunumun nippeit, káh pish wusseauhkon woskeche wetuómut, kah ut wame wishquadt, kah ut keteahogkounit neg noh apitcheg, kah ut noh másunuk wushkon, asuh noh nashit, asuh noh napuk, asuh weenohkee.
19.19 Kah noh pahkesit pish wusseauhkon ut n[e]h nishkeneunkqussinitcheh, ut nishiquinnukkodtut, kah ut nesausuk tahshikquinukkodtut, kah pish kutchissitteau wuthogk8unash, kah pish kutchissitteau 8weyaus ut nippekontu, kah pish pahkesu ut wunnonk8ut.
19.20 Kah wosketomp noh nishkeneunkqussit, kah matta pahkheunk wuhhogkuh, noh keteahogkou pish tum̃ehwtahhou wutch kenugke moeuwehkomonganit, newutche nishehteau wus-Sanctuáryhum Jehovah, chippinum8e nippe ásquam seauhkauóut, noh nishkeneunkqussu.
19.21 Kah ne pish wutche nagoh michemohtag kuhk8waonk, kah noh seauhteadt chippinnum8e nippe, pish kutchissittóu wuthogk8unash, kah noh masunuk chippinnum8e nippe, pish nishkeneunkqussu nô pajeh wunnonk88k.
19.22 Kah ne teag noh nishkeneunkqussit masunuk, pish nishkeneunkquodt, kah keteahogkou noh masunuk, pish nishkeneunkqussu nô pajeh wunnónk88k.
20.1 KAh wunnaumonuh Isráel, mamusse mukkinneonk peyaog touohkomukqut Zin ut negonne nepauz, kah missinninnuog ayeuog Kadesh, kah Miriam na wuttit nuppun, kah naut posekinan.
20.2 Kah na matta nippeno wutche mukkinneonk, kah nag ayeuuhkonittue miyaéog Moses kah ayeuuhkonittue Aaron.
20.3 Kah missinninnuog penuanumáog Mosesoh kah yeuog, n8waog, napehnont nupp8ogkus nematin napuk ut anaquabit Jehovah.
20.4 Kah tohwutch yeu paudtauog um̃oeuwehkomonk Jehovah en yeu touohkomukqut, naut nuppunat, nenawun kah neetasumunónog?
20.5 Kah tohwutch kukkuhk8áheog wutch Egypt, kuppas8inneanónut yeu matche ayeuonganit? ne matta tannegenninno wuskannem, asuh figsash, asuh weenomesippagwash, asuh pomegranatsash, kah wanne nippeno wuttattamunat.
20.6 Kah Moses & Aaron moncheog wutch anaquabit moeuwehkomonk, en mukkinneaekomukque squontamut, kah nag penushadtamwog wuskesuk88ash, kah wussohsumoonk Jehovah wunnáe[i]htunkquneau.
20.7 Kah Jehovah ken8nau Mosesoh n8wáu,
20.8 Nemunush pogkomunk, kah moehtash mukineonk, ken kah Aaron kemat, kah ken8tam8k qussuk ut anaquabhettit, kah pish nippeyeu8; kah pish nah kussohh8wuttauóog nippe wutch qussukquanit, kah pish k8tattamweh mukkinneonk, kah wunnetassum8oh.
20.9 Kah Moses nemunum pogkomunk wutch anaquabit Jehovah neanann8nont,
20.10  Kah Moses kah Aaron moenumwog moeuwehkomunk ut anaquohtag qussuk, kah nah wuttinuh, n8tiegk yeuyeu kenaau cheketamógish, sun woh kussohh8wuttauunumun nippe wutch yeu qussukquanit?
20.11 Kah Moses spunnúm wunnutchég, kah togkodtam qussuk nashpe uppogkomunk neesit, kah m8cheke nippe sohham8m8 kah mukkinneonk wuttattam, kah wunnetassum8oh.
20.12 Kah Jehovah, unau Mosesoh kah Aaronoh, newutche matta k8namptiyeumw8 k8neetupanatámwahinneaout, ut anaquabhettit wunnaumonuh Israel, ne waj matta pish paudtauouog yeu moeuwehkomónk, en ohkeit uttiyeu anumauogkup.
20.13 yeu Meribahe nippe, newutche wunnaumonuh Israel penuanumáog Jehovah: kah noh wunnetupanatamwaheau nashpe nagoh.
20.14 Kah Moses ann8nau an8naeneuh wutch Kadesh en ketass8tamwut Edom: yeu wussin kemat Israel, k8wahteoh wame pomushaonk ne namhikqueog.
20.15 Kah n8shinnonog womussuog en Egypt, káh n8tohtimun Egypt m8chetikquinne, káh Egyptiansog nummatchenehikqunnonog kah en n8shinnonut.
20.16 Kah nummauunnitteomun Jehovah kah n8tam n8wadtauatonkqussuonganun, kah ann8nau Angelsoh, kah nussohh8wunukqun wutche Egypt, kah kusseh, yeuyeu nutayimun Kadesh, keitotan ongkoue k8quáiyeumut.
20.17 Paumushaudtunkanan, k8wehquetumoush kutohkit, matta pish nuppannupwushomun kutohteakonit, asuh pashpé k8weenominneohtekonit, asuh matta n8tattam8mun nippe wuttuhhamonganit: pish nuppomushaumun ketass8t wuttôu8maogqut, matta nukquinnuppumun en unninohkouneiyeu, asuh menadchéoneiyeu, nô pajéh paumukomog kussissepoiyeumut.
20.18 Kah Edom wuttinuh, matta pish kuppánnupuhkiyeuh, ishkont kutayeuuhkonittue sohwehto[u]sh, nashpe togkodteg.
20.19 Kah wunnaumonuh Israel wúttinuh, pish nukkuhkukquemun én tou8máogquehtu, kah, wuttattamog kenippem, nen kah netassumunnonog, neit kutoadtuhkoush, webe matta wonk toh usseinat, nuppaumusham ut nussetut.
20.20 Kah n8wau matta pish kuppaumushoh, kah Edom wutayeuuhkonittue peyaonuh weeche m8cheke missinninnuog, kah nashpe menuhke menutcheg.
20.21 Kah Edom sekeneam wuttenanumonat Israeloh pannupwushonnát wutohke, kah Israel panneau wutche nahoh.
20.22 Kah nag 8mwog Kadesh, kah wunnaumonuh Israel, mamusse mukkinneonk p[é]yaog wadchuut Hor.
20.23 Kah Jehovah unnau, Mosesoh kah Aaronoh, ut wadchuut Hor kishke wôhkoe wutohket Edom, n8wau.
20.24 Aaron pish mukkinnu en ummissinninnumut, newutche matta pish petutteau ohkeit ne anumáuóg wunnaumonuh Israel, newutche kutcheketamumwop nuttinn8waonk ut Meribahe nippekontu.
20.25 Neemun Aaron kah Eliazer wunnaumonuh, kah ogquodchuwaun8k wadchuut Hor.
20.26 Kah poshkin Aaron wuthogk8unàsh, kah wuthogquanónásh Eliazeroh wunnaumonuh, kah Aaron pish miyái, & na pish wuttit nuppun.
20.27 Kah Moses wutussen nean ann8nont Jehovah, kah ogquodchuwaog wadchuut Hor, ut wuskesukqut wame mukkinneonk.
20.28 Kah Moses poshkinau Aaronoh wuthogk8unash, kah upponamauónash Eleazaroh wunnaumonuh; kah Aaron na wuttit nuppun ut kodûhkôag wadchuut: kah Moses kah Eleazar w8msúog wutch wadchuut.
20.29 Kah wame mukkinneonk nauâog Aaron nupp8, kah maueemaog Aaronoh shwinchadtikquinne, wame wek Israel.
21.1 KAh uk-Kanaanit ketass8t Arad, noh, wadohkit sowaniyeu, n8tam Israel peyau, ut mayut neg natauatunkeg: kah ayeuuhkonau Israeloh, kah nah nohwhutch ummissinohkonuh.
21.2 Kah Israel quoshomau quoshomáonk Jehovah, kah n8waog, magun[á]e mag8an, yeug missinninnuog ut nunnutcheganit, neit pish nuppápukquane paguatoh, nag kah wutotanáoash.
21.3 Kah Jehovah n8tam 8wadtauatonkqussuonk Israel, kah mag8 uk-Kananitoh, kah nah uppapaquanne paguanóuh, kah wut8tanaoash: kah wutuss8wetamun ne ayeuonk Hormah.
21.4 Kah nag moncheog wutch wadchuut Hor, en nogque musque ketahhannit, ukquinnuppuhkomunnaóont wutohtu Edom, kah ukketeahogkóun8oh mishanantamwog, newutche may.
21.5 Kah missinninnuog ayeuuhkone ken8naog Goduh, kah ayeukone Mosesoh, toh$wutch sohh8wusseog wutch Egypt, nuppunnanónut ut touohkomuk? newutche matta petukquenunkaninno, asuh matta nuppeno, kah nukketeahogkôunun uhquontam yeu nunkane petukqunnunk.
21.6 Kah Jehovah an8nau en kenugke missinninnúut n8tae ask8koh, kah nag sogkepwaog missinninnúh, kah monáog Israelle missinninnuog nupp8og.
21.7 Kah missinninnuog peyaonóog Mosesoh, kah n8waog, nummatchesemun, newutche nutayeuuhkonittue ken8nómun Jehovah, kah ayeuuhkonittue ken, peantamau Jehovah, wutamaunónat ask8koh wutch nuhhogkanonut, kah Moses peantamwanshau missinninnuh.
21.8 Kah Jehovah unnau Mosesoh ayeu n8tae ask8k, kah ponsh qunnúhtugqut, kah pish n$nih, nishnoh sagkepwut, noh móninneog, pish pomantam.
21.9 Kah Moses ayeuau wompohshogque ask8koh, kah upponuh qunnuhtugqut, kah n$nih, tohneit ask8k sogkepwout wosketompuh, mononneauont wompuhshogque ask8koh, pomantamup.
21.10 Kah wunnaumonuh Israel moncheog, kah tuppuksinwog ut Oboth.
21.11 Kah 8mwog Oboth, kah tuppuksinwog ut Ije-Abarim, ut touohkomukqut ne anaquohtag Moab, nogque adt pashpishont.
21.12 Na 8muneau, kah tuppuksinwog 8nôuhkôiyeuut Zared.
21.13 Na 8muneau kah tuppuksinwog ogkomuk Arnon, ne ut touohkomukqut, ne wadshunk wutch 8hquáiyeum8[ó]ut Amoritsog, newutche Arnon weekqshik Moab, nanashaue Moab kah Amorite.
21.14 Newajeh n8womuk ut b8kut, wutayeuwehteaongash Jehovah, uttóh aseip ut musque ketahhannit, kah ut sepuesehtu Arnon.
21.15 Kah ukkussitchuann8onk sepuwusash, ánichuogish wutayeuonganit Ar, kah paudshunk uhquáe Moab.
21.16 Ne$wutch en Beer, ne wuttahhamunk ne papaume anomp Jehovah Mosesoh, moin missinninnúog, kah nuttinnumauóog nippe.
21.17 Neit Israel unn8hamáog yeu unn8homaonk, sohwutchuanish woi wuttahhamonk, namp8hamwontam8k kenaau.
21.18 Wuttahhamonk, sontimóog ukkuthamuneau ahtûshkouwáog ut missinninnútu, ukkuthamuneau, weeche nanawéheunt naumatuongash, nashpe wutanwoh8un8oash.
21.19 Kah wutch Mattanah en Nahaliel, kah wutch Nahaliel en Bamoth.
21.20 Kah wutch Bamoth, en 8nôwohteaiyeuut ne ohteuhkonit Moab, uppuhkuk Pisgah, kah unn8hquashin nogque Jeshimon.
21.21 Kah Israel ann8nau ann8naéneuh en Sihon Amoritse ketass8t, n8wau,
21.22 Pannupshadti kutohk, matta pish nuppanneaumun en ohteakonit, asuh en weenominneaohtekonit, matta n8tattam8mun, wuttahhamungane nippe, pish nuppomushaumun ketass8tamwe toumáuhquehtu, nô pajeh paumuhkomog kussissippóiyeumash.
21.23 Kah Sihon matta unnanumau paumushag Israeloh wutohkit: qut Sihon mukkinnau wame ummissinninneumoh, kah ayeuuhkonittue sohham8onáog Israeloh en touohkomuk, kah peyau Jahaz, kah ayeuuhkonau Israeloh.
21.24 Kah Israel wuttohkomuh nashpe kenag togkodteg, kah ahtóog wutohke, wutch Arnon en Jabbok, nô pajeh wunnaumonuh Ammon, newutche wussissepòiyeum8 Ammon menuhki.
21.25 Kah Israel wunnéemunnumunash wame yeush keitotanash, kah Israel wutohtu ut wame ukkehtotanaóut Amoritsog, ut Heshbon, kah wut8tanamesehtu.
21.26 Newutche Heshbon wut8tan Sihon Amoritse ketass8t, kah noh mahche ayeuuhkonont negonne ketass8tamwoh Moab, kâh neemunum wame wutohke, wutch wunnutcheganit p[à]jeh Arnon.
21.27 Newajeh neg nóp8àcheg, n8waog, peyunk Heshbon, ukkeitotan Sihon ayimunach kah quashauwehtamunach.
21.28 Newutche n8tau wussohham8m8 Heshbon, nashqunag wutch keit8tanat Sihon, paguanomp Ar wutch Moabut, mugquompaog, ut ukqunuhk8k8mmuk8mut Arnon.
21.29 Missi kuttonkap[ú]náonk Moab, kuppagwan woi Chemoshe missinninnúog wunnaumonuh neh pohquohwhunutcheh, yeu kah wuttaunoh ummagunuh en missinnóewuneat, en Sihon, Ammoritse ketass8t.
21.30 Kah 8wequanantegan8 matchitti wutch Heshbon, no pajeh Dibon, kah nag nummahtshai ponóunónog nô pajeh Nophah, ne weekqshik Medeba.
21.31 Kah Israel wutohtu wutohtuout Amoritsog.
21.32 Kah Moses an8team8 natauwohtinat Jaazer, kah nag neemunumwog 8tanaemésash, kah quôs8kauwáog Amoritsoh neh na apinitcheh.
21.33 Kah nag qushkeog, kah auog Bashane mayut; kah Og ketass8t ut Bashan wutayeuuhkonittue sohwetauoh, nagum kah wame ummissinninneumoh, ayeuuhkonitinne[u]t ut Edrei.
21.34 Kah Jehovah unau Mosesoh, ahque qush, newutche en kenutcheganit nummagun nagum kah wame ummissinninnumoh kah wutohke; kah pish kuttinneh, ne anheop Sihon Amoritse ketass8t, noh wadohkit Heshbon.
21.35 Kah nag wuttogkomóuh kah wunnaumonuh, kah wame ummissinninnumoh, no pajeh wanne howane ushqunnumauóneat kah nag ahtoog wutohke.
22.1 KAh wunnaumonuh Israel kutchitousháog, kah tuppuksinwog Moabe mukoshquttaut, wutuhshamese Jordan, kishke Jericho.
22.2 Kah Balak wunnaumonuh Zippor, naum wame ne anheunt Amoritsoh.
22.3 Kah Moab muttae wabesuóneau missinninnuh, newutche muttaanwog, kah Moab wuttamantam newutche wunnaumonuh Israel.
22.4 Kah Moab unnau Middiane eldersoh, yeuyeu yeug ne adtahshiyeuéhettit, pish mahche n8squamáog wame neh weenekunkqueogeh, onatuh ox mahche n8squodtog ashkoshquosh ohteakonit, kah Balak wunnaumonuh Zippor noh ketass8t ut Moab na ahquompak
22.5 Kah ann8nau ann8naénuh en Balaam wunnaumonuh Beor, en Pethor, ne kishke sepuut wutohtuout ummissinninnumoh wunneechan8oh; wehkomonat, n8wau, kusseh missinninnuog sohhamwog wutch Egypt, kusseh onkham8m8og wuskesuk ohke, kah nag nuppiuhsukappehtunkquog.
22.6 Newutche yeuyeu peyaush k8wehquetumoush, matchenanumwehteah yeug missinninnuog, newutche nag nutanuwan8mukquog, pagquodche woh nuttapenum nag nuttogkomononaóont, kah pish nussohh8hkáóog wutch ohkit, newutche n8wahteoh noh wunanumadt, noh wunnanumau, kah noh matchenanumadt, noh matchenanumau.
22.7 Kah Moabe eldersog, kah Midiane eldersog moncheog nashpe pauwauog onkquatauongán88ash ut wunnutcheganit, & peyauog Balaam, kah wuttinonnaoash ukkutt8wongash Balak.
22.8 Kah nah wuttinuh, yeu kóuek yeu nohkog, & wonk pish kuppaudtauunumw8 kutt8wonk, ne woh asit Jehovah: kah Moabbe sontimoog appewonáog Balamoh.
22.9 Kah God pey[á]onau Balamoh, kah n8wau, howae wosketompaog yeug weechogqueaneg.
22.10 Kah Balaam unnau Goduh, Balak wunnaumonuh Zippor ketass8t ut Moab, ann8teamo en nuhhogkat.
22.11 Kusseh missinninnuog neg waj sohhogig wutch Egypt, kah nuhkuhkomwog wuskesuk ohke, yeuyeu peyaush, nag matchenanatamah, paguodche pish nuttapenum nag nutayeuuhkononeat, kah pish nussohh8kaôog
22.12 Kah Manit unnau Balaamoh, matta pish nag k8weechauoog matta pish kummamatchenoh missinninnuog, newutche nag wunnanumóog.
22.13 Kah Balaam nompoaeu omohkeu, kah unau ukkehtauomoh Balak, onkq kutohtuout, newutche Jehovah sekeneam nuttenanumukqunat k8weechaununnaóut.
22.14 Kah Moabe keihtauoog neepoog, kah peyaog Balak, n8waog, Balaam sekeneam n8weechogqqunnanónut.
22.15 Kah Balak wonk ann8nau keihtauoh anuwánwog, kah anue quttianumukqussuog onk nág.
22.16 Kah nag peyaog Balaam, & wuttinóuh, yeu wussin Balak wuñaumonuh Zippor, ahque wuttamteaush, k8wehquetumoush kuppeyauósinat.
22.17 Newutche quttianuttue m8cheke kukquihttianumoush, kah uttoh asean, ne nutussen: newutche peyaush k8wehquetumoush, káh mamatchetamah yeug missinninnuog.
22.18 Kah Balaam namp8ham kah unnau wuttinneumoh Balak, tohneit Balak aninnumaiit weekit numwae silver kah gold, woh mo nutanuwuhkomoh wuttinn8waonk Jehovah num-Manitt8m, oggusussenat asuh m8cheke.
22.19 Kah yeuyeu k8wehquetumauunumw8 kenaau wonk yeu appek yeu nohkog, onk woh n8wahteoh uttoh woh wonk asit Jehovah.
22.20 Kah God peyaonau Balaamoh nukkonaeu kah wuttinuh, wosketompaog peyahettit wehkomukquean, omkish kah weechau: qut o[h]ch kutt8wonk ne ánun, ne pish kutussen.
22.21 Kah Balaam omohkeu nompoaeu, appappuwunnéheau wutassumoh, kah weechaau Moabe sontimóog.
22.22 Kah ummusquantam8onk God nashqunau, newutche mon[n]chu, kah wutangelumoh Jehovah ponau wuhhogkuh mayut ayeuuhkonittue n[e]h: kah nayeumukqut wutássumoh, kah nees8oh wuskeneumoh weechog.
22.23 Kah asse naau wutangelumoh Jehovah neepau mayut, kah wuttogkodteg kodtunausu ohteau wunnutcheganit, kah asse pahchau wutch mayut, kah au ohteuhkonit, kah Balaam togkomau assoh ukquinnuppunnonat en mayut.
22.24 Kah angel neepau weenominneohteakone mayut, wonokonous yeu nogque kah wonkonous nanogque.
22.25 Kah asse naau wutangelumoh Jehovah kah kusssukshau wonkonn8inut, kah asseetuhkom wusseet Balaam wonkon8sinut; kah wonk wuttogkomuh.
22.26 Kah wutangelumoh Jehovah ôngkoue au, kah neepau nannahkonchiyeuut, wanneh máunn8 quinnuppenat, unninuhkóunit, asuh menadcheanit.
22.27 Kah asse naau wutangelumoh Jehovah, kah kepshau ut agwe Balaamut; kah Balaam musquanittam8onk nashqunau, kah togkomau assoh anwohhou,
22.28 Kah Jehovah woshwunnum wutt8n asse, kah unnau Balaamoh, Toh kittinhesh waj nishwudt nompe togkomean?
22.29 Kah Balaam unnau assoh, newutche kuttóôntóhkoneh, napehnont togkodteg ohtag nunnutcheganit, newaj yeuyeu woh nushin.
22.30 Kah asse unnau Balaamoh, sunnummatta nen kutassum, nayeumukquean, na wutch adt wadchaneap yeu pajeh yeu kesukok, sun yeu kuttinhenunas? kah n8wau, Matta.
22.31 Kah Jehovah woshwunnum wuskésukquash Balaam, kah nâau wutangelumoh Jehovah neepau ut mayut, kah wuttogkodteg kodtinausu ohteau wunnutcheganit, kah nauánum uppuhkuk, kah nauánum wuhhog ut wuskesukqut.
22.32 Kah wutangelumoh Jehovah wuttinuh, tohwutch nishwudt nompe togkomadt kutassum? kusseh ayeuuhkonittue nussohham, newutche kummay panneyeu8 ut anaquabeh.
22.33 Kah asse nunnogq, quinuppu ut anaquabeh nishwudt nompe: matta quinuppegis wutch nuhhogkat, wunnamuhkut wonk ken woh kenushish, kah toh woh nuppomantamwah.
22.34 Kah Balaam unau wutangelumoh Jehovah, nummatchesem, newutche matta n8wahteo8p kutayeuuhkonittue neepauwehtah ut mayut: kah yeuyeu matcheuk ut kuskesukqut wonk nuksqushkem.
22.35 Kah wutangelumoh Jehovah unnau Balaamoh, weechau wosketompaog, qut webe kutt8wonk ne pish anun, ne pish kussin: kah Balaam weechaau ukkeihtauaéneumoh Balak.
22.36 Kah Balak n8tam Balaam peyau, kah monchu wunnogskouoh en Moabe 8tanat, ne kishke uhquae Arnon, ne aongkoue uhquae.
22.37 Kah Balak unnau Balaamoh sunnummatta nutan8teamwe wehkomun8? tohwutch matta peyaausean? sunnummatta wunnamuhkut nuttapenum8 kukqueihtiyanumununat.
22.38 Kah Balaam unau Balakoh, kusseh kuppeyaonsh, yeuyeu sun nuttapenum toh unn8won? kutt8wonk ne ponuk nutt8nut God, ne pish nussin.
22.39 Kah Balaam weechaau Balakoh, kah peyaog Kirjath-Huzoth.
22.40 Kah Balak nushau oxinoh kah sheepsoh, kah ann8teamo en Balaamut, kah sontimoh neh weetomukqutcheh.
22.41 Onk nnih mohtompog Balak neemunau Balamoh, ukkuhkuhk8unuh en kussok[ó]iyeuut Baal, onk woh na wutch nauon uhquae missinninnúh.
23.1 KAh Balaam unau Balak, yeu$ut ayimah nesausuk tahshinash Altarash, kah yeu$ut quoshwunumah nesausuk tahsuog oxinog, ka[t] nesausuk tahsuog ramsog.
23.2 Kah Balak wutussen Balaam ne an8wadt, & Balak & Balaam sephausuog pasuk ox kah pasuk ram nish$noh ut Altarut.
23.3 Kah Balaam unnau Balakoh neepaush kishke chikohtae sephausuonganit, kah nummonchem, páguodche Jehovah mos peyau nunnogskunk, kah uttoh kutt8wonk mashammiit, mos kuttinnonun, kah au qunnunkqui ayeuonganit.
23.4 Kah God nogkushkáuau Balaamoh, kah wuttinuh, nummahche quagqoshwun nesausuk tahshinash Altarsash, kah nusephausip pasuk ox, kah pasuk ram, ut pasuk Altarut.
23.5 Kah Jehovah ponam kutt8wonk Balaam wutt8nit, kah n8wau, qushkish en Balakut kah pish yeu kussin;
23.6 Kah noh en qushkeu, kah kusseh neepau kishke wutchikohtae sephausuonganit, nagum, kah wame moabe Sontimoh.
23.7 Kah wunnupwoaonk nemunum, kah n8wau, Balak ketass8t, ut Moab, nuppas8 wutch Aram, wutch wutchepw[o]ie wadchu[kk]ontu, n8wau, peyaush mam[à]tcheuttamah Jakob, káh peyaush matchéus Israél.
23.8 Uttoh woh nuttin mamatchenon, neh God matta mamatche unnonkeh, kah uttoh woh nuttin matcheunnon, neh God matta matcheunnonkeh?
23.9 Newutche wutch woskechepiskqutu nunnau, kah wutch wadchuuhkontu nukkéhkinneau: kusseh missinninnuog pish nussiyeuog, kah matta pish weetogkemôog wutohtimoneat.
23.10 Howan woh woogketog uppuppissiyeum Jakob, & ne adtahshik weyauut chippissuonk Israel. nukketeahogkou nuppitch ut wunnupp8onganit sampwéusseáen, kah n8wohkukquoiyeum ogqunneunkquotch wuttaiheit.
23.11 Kah Balak unnau Balaamoh, toh kuttinheh? keneemunush kummamatchenonat nummatwomog, kah kusseh k8nanittue wunnanumóog.
23.12 Káh namp8ham kah n8wau, sunnummatta woh nununnukqussuontam8h enneyat Jehováh ponuk nutt8nut.
23.13 Kah Balak wuttinuh, weechaueh k8wehquetumoush en onkatoganit ayeuongánit onk woh na k8che nauoneau, pish webe kenaum 8hquayéum8óont, kah matta pish kenauôog wame, kah nag mámatcheuttamah na$wutch.
23.14 Kah wunnemunoh en Zophimeh ohteakonit, en koduhkoag pisgah, kah ayim nesausuk tahshinash Altarash; kah sephausu pasuk8 oxinoh, kah pasuk8 ramoh nish$nòh$ut Altar.
23.15 Kah unnaum Balakoh, yeu kishke neepau kutchikohtae sephausuonganit, kah ya nutit nogkushkauon:
23.16 Kah Jehovah nogkushkauau Balaamoh, kah ponam kutt8wonk wutt8nit kah n8wau, qushkish en Balakut, kah yeu woh kussin.
23.17 Kah uppeyaonuh kah kusseh neepau kishke wutchikohtae sephausuonganit, kah Moabe sontimóog weetomuk, kah Balak wuttinuh, toh unn8wau Jehovah?
23.18 Kah nemunum wunnupwoaonk kah n8wau, neepaush Balak, kah n8tash, kukkehtah ken wunnaumonoh Zippór.
23.19 God matta wosketomp woh pann8wadt, asuh wunnaumonuh Adam woh áiuskoiánatam: ne an8wádt, sun woh mat wutusséin? kah ne an8wadt, kah wun woh mo umménuhkehtea8un?
23.20 Kusseh nutattumunum wunanitteae kutt8wonk, kah wunnanitteau, kah matta woh nukqushkenum8un.
23.21 Matta naum8 matcheséonk ut Jacobut, asuh matta naum8 panneusseonk ut Israel Jehovahoh um-Manitt8moh 8weetomuh, kah ketass8tamwe mishont8waonk ukkenugkushoneau.
23.22 God nah wuss8h8wunoh wutch Egypt, ohtóu umenuhkesuonk onatuh nequttuun.
23.23 Wunnamuhkut na mo ohtano pauwauwonk ayeuuhkonittue Jakob, asuh mat mamontamóówonk ayeuuhkonittue Israel, naaunag yeu ahquompak, pish unn8won papaume Jakob kah Israel, uttoh God anakausit?
23.24 Kusseh missinninnúog pish neepóog onatuh menuhkesue qunnónou, kah pish waápenau wuhhogkuh onatuh s8kshanuáe qunnónou, matta pish sepsinnau nô pajeh ummahchepwonat neh tohqunoncheh, kah 8tattamunat 8sqheonk nashit.
23.25 Kah Balak unnau Balaamoh, ahque mamatchenae mamatcheus, asuh wunnanittue wunnanum.
23.26 Kah Balaam namp8hamauau Balakoh, kah wuttinuh, sunnummatta kuttinn8mus, nussip, wame ne Jehovah an8wadt ne m8che nutussen?
23.27 Kah Balak unnau Balaamoh, peyaush k8wehquetumoush, keneemunush en onkatogane ayeuonganit, paguodche ne pish sampoi ut wuskesukqut God, woh nag kummamatche uttamwanshin na$wutch.
23.28 Kah Balak nemunau Balaamoh en koduhkôag Peor, unnuhquaénat nogque Jeshimon.
23.29 Kah Balaam unnau Balakoh, yeuut ayimah nesausuk tahshinash Altarash, kah yeuut quaquoshwunnumah nesausuk tahsuog oxenog, kah nesausuk tahsuog ramsog.
23.30 Kah Balak wutussen ne an8wadt Balaam, kah sephausu oxenoh kah ramoh nish$nóh Altarut.
24.1 KAh Balaam naum ne wunnegenut wuskesukqut Jehova, wunnanumónat Israel, kah matta monchu neane negonne neasip, nogkushkomunat pauwauwonk, qut unnunum wuskesuk nogque touohkomuk.
24.2 Kah Balaam ushpunnum wuskesukquash, kah naau Israel appuog weetuontu, neaunag wutchippan8onganóoash, kah wunnashanitt8moh God wutapehtunkquoh.
24.3 Kah neemunnum wunnuppowaonk, kah n8wau, Balaam wunnaumonuh Beor wunnamuhkut n8wau, kah wosketomp noh wuskesukquash woshwohtag, wunnamuhkut n8wau:
24.4 Noh wunnamuhkut n8wau, noh n8tog wutoraklsumash God, noh nag monomausúonáonk wame manuhkesit; panshont, kah wuskesukquash woshwemoash.
24.5 Uttoh en wunnenonkquodt kekash woi Jakob, kuttabernaklumash woi Israel?
24.6 Onatuh 8nauwohteaiyeuut nag sepakem8ug, onatuh ta[u]ohketeaongash ut kishketuk: onatuh lign aloes mehtugquash, nish Jehovah ahketeacheh, onatuh utchikkuppuhtugqut kehchippam.
24.7 Noh pish sokenum nippe wutch 8thuppaeech8ut, kah 8skannemunneoh pish ohtaash m8natut nippe$ut, kah ukkehtass8tamomoh pish ánue qunnunkqussumau Agagoh, kah ukkehtass8tamóonk pish mishehteauun.
24.8 God wussohh8wunoh wutch Egypt, ohtau menuhkesuonk onatuh nequttuuñáut: noh pish mahchipp8 wutohtimóneash n[e]h o[n]kkuppunnanukqutcheh, kah pish uppohquanumauoh wuskonn8ash, kah pish uppashpshánuh nashpe ukkôuhquodtash.
24.9 Wishquossun kah sepsin onatuh s8kshanuáe qunnónou, & onatuh wutt8anumóe qunnónou, howan pish uppassukk8kauoh? wunnanumunach noh wánanumukquean, kah mamatchenunach, noh mamatchenukquean.
24.10 Kah Balak ummusquantam8onk nashqunnau ayeuuhkone Balaam, kah togk8wôhteau wunnutchegash, kah Balak unnau Balaamoh, k8wehkomunup kummamatchen[o]naóont nummatwomog, kah kusseh wunnanittue k8nanumóog nishwudt nompe.
24.11 Kah yeuyeu ussishash kutayeuonganit, nussip quttianittue kukquttianumoush, qut kusseh Jehovah kukkuphamunk wutch quttianittinneat.
24.12 Kah Balaam unnau Balakoh, sunnummatta ne wonk nuttinnonaóus kutann8naénúog, neg ann8nutcheg en nuhhogkat, nussip.
24.13 Tohneit Balak aninnumaiit numwáe wekit silver kah gold, matta woh nutanuúhkom8h wuttinn8waonk Jehovah, wunnesenat asuh matchesenat wutch nehenwonche nuttahhut: uttoh an8wadt Jehovah, ne nussin.
24.14 Kah yeuyeu kusseh nuttóm nummissinninneumut: yehoh kuttinsh uttoh pish anheáhettit, yeug missinninnuog kummissinninnúmoh, ut ogkomáe kesukodtut.
24.15 Kah nemunum wunnuppoáonk, kah n8wau, Balaam wunnaumouuh Beor wunnamuhkut n8wau, kah wosketomp noh wuskesukquash woshwohtag, wunnamuhkut n8wau.
24.16 Noh wunnamuhkut n8wau, noh n8tog wutoraklsumash god, kah wahteuunk 8wahteauonk quanunkquapit, noh nag monomansuonáonk wame manuhkesit, noh panshont, kah wuskesukquosh woshwohtaash.
24.17 Noh pish nunnau qut yeuyeu matta, pish nukkeikeneau, qut matta paswe, na pish 8ch sohhamun anogqs Jakobut, kah scepter pish waapem8 wutch Isráelut, kah pish pannuppe togkomau wunnahn[á]iyeumash Moab, kah pish paguanau wame wunnechanoh Seth.
24.18 Kah Edom pish ahtóongaanu8, & Seir pish ohtoonganu8 wutche ummátwómuh, kah Israél pish menuhke ussu.
24.19 Kah noh pish ohtau nanauwunnuwaonk wutch Jakob: kah pish paguanau, neh ashqunutcheh ut otanahtu.
24.20 Káh monunneau Amalekoh, & nemunum wunnupp8aonk kah n8wau, Amalek mo negonne wutohtimmowonganu8p, qut 8wohkukquoiyeumun ne, noh pish micheme awakompanau.
24.21 K[a]h unnuhquaeu Kenitut, kah nemunum wunnupp8aonk kah n8wau, menuhki kutayeuonk, kah kupponam k8wadtch qussukquanit.
24.22 Qut Kain pish mahtshau, nô pájeh Ashur pish kummissunohkônukqunat.
24.23 Kah nemunum wunnuppoaonk kah n8wau, touwane, howan woh pomontog, Gòd yeu usseit?
24.24 Káh kuhtonogquosh pish peyomóoash wutch wuhkoe kitim, kah pish onkapunna[u]au Ashuroh, kah pish onkapunnonau Heberoh, kah noh pish wonk micheme awakompanau.
24.25 Kah Balaam neepau, kah monchu, kah qushkeu au nehenwonche wutayeuonganit, kah Balak wonk moncheoh.
25.1 KAh Israel ayeuog Shittim, kah missinninnuog n8che mamussuog wuttaunoh Moab.
25.2 Kah nag wehkomaog missinninnuh en wussephamauongan8out ummanitt8m8oh: kah missinninnuog meetsuog, kah nauwaeitauwaog nag ummanitt8m8oh.
25.3 Kah Israel mosogquehtauaog Baal$Peoroh: kah ummusquantam8onk Jehovah nashqunneau ayéuuhkonittue Israel.
25.4 Kah Jehovah unnau Mosesoh neemunush wame uppuhkukk88ash missinninnuog kah wôoshas anaquabit Jehovah piuhsuke nepâuzsaut, onk woh ummishe musquanittam8onk Jehovah qushkemo wútch Israelut.
25.5 Kah Moses unnau Israelle wussittumwaenuh nush8k nish$noh kittinneum8óog neg mósogquehtauoncheg Baal$Peoroh.
25.6 Kah kusseh wosketomp wunnaumonuh Israel peyau, kah pas8chewunnau weematut Midianite mittumwossis, ut wuskesukqut Moses kah wuskesuk8out wame ummukkinneongan8 wunnaumonuh Israel: kah nag mauwe appuog mukkinneae kummukque squontamut.
25.7 Kah Phineas wunnaumonuh Eleazer wuñaumonuh Aaron sephausuen wunnauoh, kah neepau wutch kenugke mukkinneonkanit, kah neemunnum kenanwohhou wunnutcheganit.
25.8 Kah asuhkáue petutteaum8 Israelle wosketompoh, en wetuomut, kah wunnaneeswe konnukkehtahwhoh, Israellé wosketompoh, kah mittamwossissoh, pannuppe wunnogkussit, kah enninneaonk togqkogqushom8, wutch wunnaumonat Israel.
25.9 Kah yeug adt nuppukig enninneaónganit neesneechage kah yauwe muttannonganog kussuog.
25.10 Kah Jehovah ken8náu Mosesoh, n8wau,
25.11 Phineas wunnaumonuh Eliazer, wunnaumonuh Aáron sephausuen, qushkinnum nummusquantam8onk wutch Israel wunnaumonuh, Zealussuit newutche neen, ut kenukke nagoh, newaj matta mahtuppannôagkup ut numm8sitteamoneat.
25.12 Newutche n8wash: kusseh nuttinnonnumau wunohteae n8n8waonk.
25.13 Kah pish ohtou, káh 8skannemunneoh nahohtoeu, wunn8waonk wutch michemohtag, sephausue aninnohsuenuonk, newutche m8sitteamowa[n]shau um-Manitt8moh, kah wunnauwadtuwaheau wunnaumonuh Israel.
25.14 Kah 8wesuonk Israelle woskétomp, noh togkomut, noh weeche togkomomukkup Mideanite mittumwossis, Zimri, wunnaumonuh Salu, Sontim ut 8shoh wekit, wutch Simeonitsog.
25.15 Kah 8wesuonk Midianite mittamwossis noh togkomomukup, Cozbi wuttaunuh Zur? noh wobuhkuhk8it út wutóhtimoinne[a]t, 8shoh wekit ut Midian.
25.16 Kah Jehovah ken8nau Mosesoh n8wau,
25.17 M8hm8squeh Midianitsog, kah nag togkomm8k.
25.18 Newutche nag kummam8skhikk8ôog nashpe 8nompuwussuongan8oash, nish nashpe as8kekomukqueógish wadchiikish Peorut, kah wadchiukish Cozbi wuttaunoh Sontim ut Middian, weetompassuoh, noh togkomomukup, ut enninneaongane kesukodtut, newutche Peor.
26.1 ONk nnih mache enninneaonganeug, Jehovah unnau Mosesoh, kah en Eleazarut, wunnaumonuh Aaron sephausuaen n8wau,
26.2 Ogkem wame mukkinneonk wunnaumonuh Israel wutch wunneesinchage kodtumwohkomunnáout kah pumme, neaunag 8sh8oh wek8óash, nishnoh pasuk noh sohhog ut ukkenauwameonganit Israel.
26.3 Kah Moses kah Eleazar sephausuen nah ukkekét8hkauóuh ut Moabe mukoshquttaut, kishke Jordan, kishke Jericho, n8waog,
26.4 Wutch wunnesnechage kodtumwohkomunnáout, kah pummu, neanann8nont Jehovah Mosesoh, kah wunnaumonuh Israel neg sohhogig wutch ohkit Egypt.
26.5 Reuben mohtommegit ut Israelut, wunnaumonuh Reuben, enoch neh wadchekhettitcheh enochitsog. Phallu neh wadchekhetticheh Phalluitsog.
26.6 Hezron neh wadchekhetticheh Hezronitsog; Carmi neh wadchekhetticheh Carmitsog.
26.7 Yeush wutteateashiyeuongan8 Reubenitsog, kah yeug nag agkemutcheg, yauunchage kah nishwe muttannonganogkussuog, kah nesausuk tahshit pasuk88og, kah nishwinchag.
26.8 Kah wunnaumonuh Phallu Eliab.
26.9 Kah wunnaumonuh Eliab, Nemuel, kah Dathan, kah Abiram, yeuoh noh Dathan kah Abiram, waeenomutcheg ut mukkinneonganit, neg ayeuuhkononcheg Mosesoh, kah Aaronoh, ut kenugke waabecheg Korah, ayeuhkonáhettit Jehovah.
26.10 Kah ohke woshwunum wutt8n, kah ummisseashquinneuh, kah Korahoh, mukkinneonk nap8m8uk, n8tau chagoswont neese pasuk88oh wosketompuh kah napanna tahshinchag, kah nag kuhkinneasuonganu8panneg.
26.11 Qut wunnaumonuh Korah matta nupp8og.
26.12 Wunnaumonuh Simeon neaunag wutteateashiyeuongan8oash: Nemuel, wadchekhettitcheh Nemuelitsog, Jamin, wadchekhetticheh Jaminitsog; Jachin wadchekhetticheh Jachinitsog.
26.13 Zerah, wadchekhetticheh Zarhitsog: Saul wadchekhetticheh Saulitsog.
26.14 Yeuh wutteateashiyeuongash Simeonitsog, neesneehchage kah neese muttannonganog kussuog, kah neese pasuk88og.
26.15 Wunnaumonuh Gad neaunag wutteateashiyeuongan8oash: Zephon neh wadchekhetticheh Zephonitsog: Haggi neh wadchekhetticheh Haggitsog: Su[m]i neh wadchekhetticheh Sunitsog.
26.16 Ozni, ne wadchekhetticheh Oznitsog: Eri, neh wadchekhetticheh Eritsog.
26.17 Arod, neh wadchekhetticheh Aroditsog: Areli, neh wadchekhetticheh Arelitsog.
26.18 Yeush wutteateashiyeuongan8oash wunnaumonuh Gad, kah yeug neg agkemutcheg, yauunchage muttannonganog kussuog, k[à]h napanna tahshe pasuk.
26.19 Wunnaumonuh Judah, Er kah Onan: kah Er kah Onan nupp8og ut ohkit Kanaan.
26.20 Kah wunnaumonuh Judah neaunag wutteateashiyeuongan8oash: Selah neh wadchekhetticheh Selanitsog: Phares neh wadchekhetticheh Pharezitsog: Zerah neh wadchekhetticheh Zerhitsog.
26.21 Kah wunnaumonuh Pharez: Hesron neh wadchekhetticheh Hesronitsog; Hamul neh wadchekhetticheh Hamulitsog.
26.22 Yeush wutteateashiyeuongan8ash Judah, yeug neg agkemutcheg nesausuk tahshinchage kah nequtta muttannonganog kussuog, kah nappanna tahshe pasuk.
26.23 Wunnaumonuh Issachar neaunag wutteateashiyeuongan8oash: Thola neh wadchekhetticheh Tholahitsog: Phua neh wadchekhetticheh Phunitsog.
26.24 Jashub, neh wadchekhetticheh Jashubitsog: Simron neh wadchekhetticheh Simronitsog.
26.25 Yeush wutteateashiyeuongan8oash Issachar, yeug neg nah agkemutcheg, nequtta tahshinchage, kah yaue muttannonganog kussuog kah niswe pasuk88og.
26.26 Wunnaumonuh Zabulon neaunag wutteateashiyeuongan8oash, Serad neh wadchekhetticheh Sarditsog: Elon neh wadchekhetticheh Elonitsog: Jahleel ne wadchekhetticheh Jahleelitsog.
26.27 Yeush wutteateashiyeuongan8oash Zabulonitsog, neg nah agkemutcheg, nequtta tahshinchage muttannonganog kussuog, kah napanna tahshe pasuk.
26.28 Wunnaumonuh Joseph neaunag wutteateashiyeuongan8oash Manasses kah Ephraim.
26.29 Wunnaumonuh Manasses: Machir neh wadchekhetticheh Machiritsog: kah Machir wunnaumonieu Gilead kah neh wadchekhetticheh Gileaditsog.
26.30 Yeu wunnaumonuh Gilead: Jeezer neh wadchekhetticheh Jeezeritsog: Helek neh wadchekhetticheh Helekitsog.
26.31 Kah Asriel neh wadchekhetticheh Asrielitsog: Shechem neh wadchekhetticheh Shechemitsog.
26.32 Shemida neh wadchekhetticheh Shemidaitsog: Hepher neh wadchekhetticheh Hepheritsog.
26.33 Kah Zelophehad wunnaumonuh Hepher wanne wunnaumonieu, qut wuttaunieu: kah 8wesuongan8 wuttauoh Zelophehad, Machlah, kah Noah, Hoglah, Milchah, kah Tirzah.
26.34 Yeush wutteateashiyeuongan8oash Manasses, kah neg nah agkemutcheg, napanna tahshinchage kah neeswe muttannonganog kussuog, kah nesausuk tahshe pasuk88og.
26.35 Yeuh wunnaumonuh Ephraim neaunag wutteateashiyeuongan8oash: Shuthelah neh wadchekhetticheh Shuthalitsog: Becher neh wadchekhetticheh Bacheritsog: Tahan neh wadchekhetticheh Tahanitsog.
26.36 Kah yeuh wunnaumonuh Shuthelah: Eran neh wadchekhetticheh Eranitsog.
26.37 Yeush wutteateashiyeuongan8oash wunnaumonuh Ephraim, neg nah agkemutcheg, nishwinchage kah neese muttannonganog kussuok, kah napanna tahshe pasuk88og, yeu wunnaumonuh Joseph neaunag wutteateashiyeuongan8oash.
26.38 Wunnaumonuh Benjamin neaunag wutteateashiyeuongan8oash Bela, neh wadchekhetticheh Belaitsog: Ashbel neh wadchekhetticheh Ashbelitsog: Ahiram neh wadchekhetticheh Ahiramitsog.
26.39 Shephupham neh wadchekhetticheh Shephuphamitsog: Hupham neh wadchekhetticheh Huphamitsog.
26.40 Kah wunnaumonuh Bela, Ard kah Naaman, neh wadchekhetticheh Arditsog, kah Naaman neh wadchekhetticheh Naamitsog.
26.41 Yeuh wunnaumonuh Benjamin neaunag wutteateashiyeuongan8oash, kah neg nah agkemutcheg yauunchage kah napanna tahshe muttannonganog kussuog, kah nequtta tahshe pasuk88og.
26.42 Yeuh wunnaumonuh Dan neaunag wutteateashiyeuongan8oash, Shuham neh wadchekhetticheh Shuhamitsog: yeush wutteateashiyeuongan8oash Dan neaunag wutteateashiyeuongan8oash.
26.43 Wame Shuhamitsog wutteateashiyeuongan8oash neg nah agkemutcheg, nequtta tahshinchage kah yaue muttannonganog kussuog, kah yaue pasuk88og.
26.44 Wunnaumonuh Aser neaunag wutteateashiyeuongan8oash, Jimnah neh wadchekhetticheh Jimnits[o]g: Jishvi neh wadchekhetticheh Jishvitsog: Beriah neh wadchekhetticheh Beriitsog.
26.45 Wunnaumonuh Beriah: Cheber neh wadchekhetticheh Cheberitsog: Malchiel neh wadchekhetticheh Malchielitsog.
26.46 Kah 8wesuonk wuttaunoh Aser, Serah.
26.47 Yeush wutteateashiyeuongàn8oash wunnaumonuh Aser, neg nah agkemutcheg, napanna tahshinchage, kah nishwe muttannonganog kussuog, kah yaue pasuk88og.
26.48 Wunnaumonuh Naphthali neaunag wutteateashiyeuongan8oash: Jahzeel neh wadchekhetticheh Jahzeelitsog: Guni neh wadchekhetticheh Gunitsog.
26.49 Jezer neh wadchekhetticheh Jezritsog: Shillem neh wadchekhetticheh Shillemitsog.
26.50 Yeush wutteateashiyeuongan8oash Naphthali, neaunog wutteateashiyeuongan8oash, kah neg noh agkemutcheg, yauunchage kah napanna tahshe muttannonganog kussuog kah yaue pasuk88og.
26.51 yeug adt ogkemutcheg wunnaumonat Israel nequtta tahshe pasuk8 muttannonganog kussuog kah nequtmuttannunk kah nesausuk tahshe pasuk88og, kah shwinchag.
26.52 Kah Jehovah ken8nau Mosesoh, n8wau,
26.53 Yeug en ohke pish cháchabenumun wutche ahtóonk, neáne ogketamuk wésuongash.
26.54 Neg monacheg pish kumm8cheke aninnumauóog ohtóonk; kah neg ogguhsikeg, pish kutogguhse aninnumauóog ahtóonk, neane yeug agkemutcheg ahtóonk pish aninnumauau nishnoh wosketomp.
26.55 Qut ohnch ohke pish chadchabenumun nashpe tanohtôadtuonk: neaunag 8wesuongan8oash wutchippan8m8oh wut8shimóog, nag pish wutohtauuneau.
26.56 Neaunag tanohtóadtuonk, ohtóonk pish chadchaubenumun, ut nashauwe monacheg kah ogguhsikeg.
26.57 Kah yeug nag agkemutcheg Levitsog, neaunag wutteateashiyeuongan8oash, Gershom neh wadchekhettiche[h] Gershomitsog Koath neh wadchekhetticheh Kohathitsog, Merári neh wadchehetticheh Meraritsog.
26.58 yeush wutteateashiyeuongan8oash Levitsoh, wutteateashiyeuongan8 libnitsog, wutteateashiyeuongan8 Hebronitsog, wutteateashiyeuongan8 Máhlitsog, wutteateashiyeuongan8 Mushitsog, wutteateashiyeuongan8 Korachitsog kah kohath wunnaumonieu Amram.
26.59 Kah 8wésuonk Amram ummittamwussoh Jachebed wuttaunoh Levi, nôh wadch[e]teup Levi ut Egypt, kah noh neeketeauau Amramoh, Aaronoh kah Mosesoh kah Miriamoh neg weetompassu8oh.
26.60 Kah Aaronut wutchetu Nadab kah Abihu Eleazar kah Ithamar.
26.61 Kah Nadab kah Abihu nupp8og, neg sephaushettit penowe n8tau ut anaquabit Jehovah.
26.62 Kah yeug nah wadogkemutcheg neesneechage & nishwe muttañunganog kussuog wame nompaassog, wutch wunnukqut nepauz apinneat, kah pumme, newutche matta nag weetogkemòog wunnáumonát Israel newutche wanne ahtóonk aninnumauóog, ut kenugke wunnaumonat Israel.
26.63 Yeug nag ogkemutcheg nashpe Moses kah Eleazer sephausuaen, neg ogkemutcheg wunnaumonat Israel, út Moabe mukóshquttaut, kishke Jordan; kishke Jericho
26.64 Kah kenugke yeug, wanne mo pasuk wosketomp yeug agkemomukuppanneg nashpe Moses kah Aaron sephausuen, neg agkemahetteupoh wunnaumonuh Israel ut tóuohkomukqut Sinai.
26.65 Newutche Jehovah wuttinópoh, nupp8e pish nupp8og ut touohkomukqut, kah matta pasuk wosketomp 8che pomantam8un webe Kaleb wunnaumonuh Jephunneh, kah Joshua wunnaum[u]nuh Nun.
27.1 NEit peyaóg wuttaunoh Zelophehad wunnaumo[u]uh Hepher, wunnaumonuh Gilead, wunnaumonuh Machir wunnaumonuh Manasses, wutch wutteateashiyeuonganit Manasses, wutch wutteateashiyeuonganit Manasses, wunnaumónuh Joseph, kah yeush 8wesuongan8oash wuttaunoh, Machlah Noah kah Hoglah, kah Milch[à]h kah Tirzah.
27.2 Kah nag neepóog anaq[u]abit Moses kah Eleazur sephausuen, kah anaquabhettit Sontimóog, káh wame mukkinneonk, ut mukkinneae kommukque squanta8ut, n8waog.
27.3 n8shun nupp8 ut tóuohkomukqut, kah matta nah weetshóunuh en ummukkinneonganit neg ayeuhkonittue moehtauoncheg Jehovah, ut ummukkinneonganit Korah: qut ut ummatcheseonganit nupp8, kah wanne wunnaumonaeu.
27.4 Tohwutch woh 8wesuonk n8shun mahtsheau, wutch kenugke wutteateashiyeuongan8, newutche matta wunnaumonieu? aninnumaiinnean áhtóonk ut kenugke weematut n8shun.
27.5 Kah Moses pas8au wuttinniyeuongan8 ut anaquabit Jehovah.
27.6 Kah Jehovah ken8nau Mosesoh n8wau.
27.7 Wuttaunoh Zelophehad wunnomwaog, mag8an pish nag kittinnumauóog ahtoonk ut kenugke weematt8óut 8sh8oh: kah pish paumashahto wutahtoongan8 wut8shinneunk na$en.
27.8 Káh pish kukkinn8n wunnaumonuh Israel, pish kussim, wosketomp nupuk, kah wanne wunnaumonieg, neit pish kupaumusháhto wutohtoonk en wuttonit.
27.9 Kah matta wuttauneg, neit pish kummag wutahtóonk en wematut.
27.10 Kah matta 8weemateg, neit pish kummag wutahtoonk en 8shoh weematoh.
27.11 Kah 8shoh matta 8weemattinneg, neit pish kummag wutahtoonk, en wuttinnonkumóut neh asukongqutcheh ut wutteashiyeuonganit, kah noh pish wutahtauun; kah ne pish wutch wunnaumonuh Israel wussittumóe kuhk8wáonk, nean ann8nont Jehovah Mosesoh.
27.12 Kah Jehovah unnau Mosesoh, kukkúhquish yeu en wadchuut Abarim, kah naish ohke ne anumauog wunnaumonuh Israel.
27.13 Kah mahche nauman, kah ken wonk pish kummaiyáim, en kummissinninnúmut, neane Aaron kemat maiáyip.
27.14 Newutche kutcheketamumw8 nuttinn8waonk (ut touohkomukqut Zin, mukkinneunk penu[á]nutit) mat waneetupanatamwaheóg ut nippeit, ut anaquabhettit, ne Meribahe nippe, ut Kadesh, ut touohkomukqut Zin.
27.15 Kah Moses ken8nau Jehovah n8wau.
27.16 Jehovah ummanitt8moh wunnashánitt8onganash wame weyaus, pononch wosketompuh nananumunat mukkinneonk
27.17 Noh woh sohhog ut anaquabhettit, kah woh petutteau ut anaquabenit: kah noh woh neh sohwhe sagkompagunoncheh, kah noh woh pethuunont, onk woh mat ummukkinnumoh Jehovah ogqueneunkqusseoh shepsut wanneh wananauwushepsaweneumégig.
27.18 Kah Jehováh unnau Mosesoh, nemun Joshua wunnaumonuh Nun, wosketomp noh appehtunkqut nashauanitt8h, kah ponamau kenutcheg.
27.19 Kah neepauweh ut anaquabit Eliazar sephausuen, kah anaquabit wame mukkinneonk, kah meechumuhkos ut nag anaquabhettit.
27.20 Kah pish kuthogquon kukquehtianumitteaonk, onk woh wame ummukkeneongan8 wunnaumonuh Israel n8tamwog.
27.21 Kah noh pish neepau anaquabit Eleazer sephausuen, & noh pish wunnat8tomwehteaunshuh nashpe wussittumóe Urim, anaquabit Jehovah: ut ukkutt8wonganit pish sohhamwog, kah ut ukkutt8wonganit pish petutteaog, kah wame wunnaumonuh Israel weechóg, kah wame mukkinn[é]onk.
27.22 Kah Moses wutussen neanann8nont Jehovah, kah nemunau Joshuahoh, kah wunneepauwéheuh anaquabit Eleazer sephausuen kah anaquabit wame mukkinneonk.
27.23 Kah upponamau wunnutchegash, kah meechumuhkonuh, nean8wop Jehovah, nashpe wunnutcheganit Moses.
28.1 KAH Jehovah ken8nau Mosesoh n8wau
28.2 Ken8s wunnaumonuh Israel kah us, nuttinnussephamonteaonk, nuppetukquñunk wutch nutchikohteae sephamonteamongash, wutche n8weetemungquott8m, pish kehkinneásimw8 kusephamaiinneaóut ut kuhquttumóe utt8cheyeu8ut.
28.3 Kah nag pish kuttinóog, yeu chikohtae mag8onk ne pish sephamauog Jehovah, neesuog nomposhimwe ne kodtum8k lambsog pannuppeyeuutcheg, asekesukokish wutche nagwutteae sephausuonk.
28.4 Pasuk lamb pish kukquaquoshwun nompoáe, kah onkatuk lambe pish kukquaquoshwun, ut nashauwe neeswe wunnonk88ut.
28.5 Kah piukque chippag Ephath pasquag n8khik, wutche meetsue sephausuonk, kenugkenausu yaue chippag hin sukquethausue pumme.
28.6 Nagwutteae chikohtae sephausuonk ayimun ut wadchuut Sinai, wutche weetemungquok, n8tae mag8onk en Jehovahut.
28.7 Kah wuttattamóe sephausuonk ne wadchiik, yaue chippag Hin wutch pasuk lamb, ut wunnetupanatamwe ayeuonganit, pish kussokenumwahtoh wuttattamoe sephausuonk manuhkag wine en Jehovah$ut.
28.8 Kah onkatuk lambe pish kukquaquoshwun ut nashaue neeswe wunnongk88k, neane mohtompanáe meetsue sephausuonk, kah neane wuttattamóe sephausuonk pish kutayim, n8tae mag8onk weetemungquok en Jehovahut.
28.9 Sabbath dayeu, neesuog nomposhumwe nekodtum8k lambsog pannuppeyeuutcheg, kah neesit piukque chippag pasquag n8khik, wutche meetsue sephausuonk, kenugkenausu pummeit, kah wuttattamóe sephausuonk.
28.10 Ne Sabbatháe chikohtae sephausuonk nish$noh Sabbath, châbok nagwutteae chikohtae sephausuonk, kah wuttattamóe sephamau[à]onk.
28.11 Kah waj kutchissinnéhettit kenepauzsôm8óog, pish kummagumw8 chikohtae sephamauaonk Jehovah: neesuog oxinog wuskoshimwussog wutch herdut, kah pasuk ram, nesausuk tahsuog nékodtum8k lambsog pannuppeyeuutcheg.
28.12 Kah nashwut piogque chippag pasquag n8khik, wutche chikóhtae sephausuônk, kenugkenausu pumme, wutch pasuk ox, kah neesit piukque chippag pasquag n8khik wutche meetsue mag8onk kenugkenausu pummee, wutche pasuk r[á]m.
28.13 Kah chadchabe piogque chippag pásquág n8khik, wutche meetsue sephausuonk kenugkenausu pummeit, wutche pasuk lamb: wutche chikohtae mag8onk, weetemungquok, n8tae sephausuonk en Jehovahut.
28.14 Kah 8tattam8e mag8ongan8oash, paushe hin wine wutche pasuk óx, kah nashwe chippág hin wutche p[á]suk ram, kah yaue chippag hin wutche lamb. yeu nepauzsue chikohtae mag8onk, ut nish$noh nepauz, pannuppe kodtumwae nepauzsuog.
28.15 Kah pasuk nompóshimwe goats wutche matcheseongane sephausuonk en Jehovahut, pish quaquoshwunumun chaubuk nagwutteae chikohtae sephausuonk, kah wuttattamwe sephausuonk.
28.16 Kah ut negonne nepauzsaut, ut nabo weyóqunn[á]hhamunat nep[â]uz, pish paumukôadtúonk en Jehovahut.
28.17 Kah ut napuh napanna wutteashikqui[n]hamunat yeuoh nepauz, pish mishadtupp8onk [u]esausuk tahshikquinne, matta seanun8g[,] petukq[n]nneg pish méechin.
28.18 Negonne kesukok pish wunneetupanátamwe miyayéonk, matta pish toh kutussúmw8.
28.19 Qut pish kummágumw8 chikohtae mag8onk, chikohtae mag8onk en Jehovahut, neesuog oxinog, wuskoshimwog wutch herdut, kah pasuk ram, kah nésausuk tahsuog ne kodtum8k Lambsog, pannuppe yeuutcheg, neg pish wutch kuhhogkaóut.
28.20 Kah meetsue wussephausuongan8, pasquag n8khik kenugkenausu pummeit, nashwé piogque chippag pish kukquaquoshwunumumw8, wutche pasuk ox, kah neesit piogque chippag wutche ram.
28.21 Chadchabe papioguque chippagish pish kukquaquoshwehtam wutch pasuk lambe, pannuppe nesausuk tahsuog lambsog.
28.22 Kah pasuk nomp[ó]shimwe goat wutche matcheseonga[n]e sephausuonk, ayimunat wunnáuwadtuonk wutche kenaau.
28.23 Chaubohkish mohtompanáe chikohtáe sephausuongash, ne wutch nagwutteae chikohtae sephausuonk, yeush pish kukquaquoshwunnumunaoash.
28.24 Yeu neane pish kukquaquoshwehtamumw8 nish$noh kesukod, nesausuk tahshikquinne, petukqunnungane n8tae sephausuonk, weetemungquok en Jehovahut, pish quaquoshwunumun, chabuk nagwutte[á]e sephamauáonk.
28.25 Kah nesausuk tahshikquinogkok, pish kutayimumw8 wunnetupanatamwe miyayéonk, matta pish toh kutussúmw8.
28.26 Kah kákeneúmune kesukodtut, sephauseog wuske meetsue sephausuonk en Jehovahut nahohtôeu k8weeksum8ash, pish kutayimw8 wunneetupanatamwe miyaéonk, matta pish toh kutussumw8.
28.27 Kah pish kummagumw8 chikohtáe mag8onk wutche weetemungquok en Jehovahut neesuog oxenog wuskoshimwussog wutch herdut, nesausuk tahsuog nomposhimwe ne kodtum8k lambsog.
28.28 Kah ummeetsue sephausuongan8 pasquag n8khik kenugkenausu pummee, nashwe piukque chippag wutch pasuk ox, neese piogque chippag wutche pasuk ram.
28.29 Chadchaube piogque chippagish wutche pasuk lambe, pannuppe nesausuk tahsuog lámbsog.
28.30 Pasuk nomposhimwe goat wutch goatsut, ayimunat wunnauwadtuonk wutche kenaau.
28.31 Neg pish kukquaquashwunóog, chaubok naguwtteáe sephausuonk, kah meetsue wussephamauáonk, pannuppeyeu8og pish en kuhhogkaóog, kah wuttattamóe sephausuongash.
29.1 KAh ut nesausuk adtahs8ut nepauz, negonne kesukok ne nepauz, pish k8neetupanatamwe miayém8, matta pish kuttusseumw8 wutchiyeue anakausuonk, ne pish monopuhpequáe kesukod wutche kenaau.
29.2 Kah pish kukquaquoshwunnúmumw8 chikohtáe sephausuonk, weetemungquok wutch Jehovah, pasuk oxenémes, wushkoshim8 wutch herdut, pasuk ram, nesausuk tahsuog nomposhimwe ne kodtum8k pannuppeyeuutcheg lambsog.
29.3 Kah ne wadchieg meetsue sephausuonk, pashquag n8khik kenugkenausik pummeit, nishwut piuke chippag wutch pasuk ox, neese piogque chippag wutche ram.
29.4 Kah pasuk piogque chippag wutch pasuk lamb, papashpe nesausuk tahshe lambsog.
29.5 Kah pasuk nomposhimwe goat, wutch goatsut wutche matcheseongane sephausuonk, ayimunat wunnauwadtuonk wutche kenaau.
29.6 Châbok nepauzáe chikohtae sephausuonk, kah noh wadchiik meetsue sephausuonk, kah nagwutteae chikohtae mag8onk, kah ne noh wadchiikish wuttattamóe sephausuongash, neaunág, weetemungquok, n8tae sephamauáonk Jehovah.
29.7 Kah piukukquinhog yeuoh nesausuk adtahsuut nepauz, pish k8netupanatamwe miayem8, kah pish kutûhquanumwéheomw8 kukketeahogkon8óog, matta pish toh kutussúmw8.
29.8 Kah pish kummagumw8 chikohtae sephausuonk en Jehovahut wutch weetemungquok, pasuk ox wushkoshim wutch herdut, pasuk ram, nesausuk tasuog nekodtum8k nomposhimwe lambsog, nag pish pannuppeyeu8og wutche kenaau.
29.9 Kah ne noh wadchiik meetsue mag8onk, pish pashquag kenugkenausik pummee, nashwe piogque chippag wutch pasuk ox, kah neese piogque chippag wutche pasuk ram.
29.10 Chadchabe piukque chippag wutche pasuk lamb, papashpe nesausuk tahsuog lambsog.
29.11 Pasuk nomposhimwe goat wutch kenugke goatsut, wutche matcheseongane mag8onk, chabokish wunnauwadhuwáe matchesuáe sephausuongash, kah nagwutteae chikohtae sephausuongash, kah nish$noh wadchiikish meetsue sephausuongash, kah wuttattamóe sephausuongash.
29.12 Kah nabó napanna tahshikquinúhhog nesausuk adtahs8it nepauz, pish k8neetupanatamwe mowem8 matta pish wutcháyeue anakausuonk kutusseumw8, kah pish mishadtupóe kummishadtupumw8 en Jehovahut nesausuk tahshikquinnu.
29.13 Kah pish kummagumw8 chikohtáe mag8onk, n8tae sephausuonk weetemungquok en Jehovahut, nabo nishuog oxenog, wushkoshimwog ut herdut, neesuog ramsog, nabo yauog ne kodtum8k lambsog, neg pish pannuppeyeu8og.
29.14 Kah nish$noh wadchiikish meetsue sephausuongash pish pashquag n8khik kônugkenausit pummee, nishwe piogque chippag wutch pasuk ox, papashpe nabo nash8itcheg oxenog; neese piogque chippag wutch pasuk ram, naneeswe ramsog.
29.15 Kah chadchabe piogque chippagish wutch pasuk lamb, papashpe nabo yau8utcheg lambsog.
29.16 Kah pasuk nomposhimwe goat wutch kenugke goatsut, wutch matcheseáe sephausuonk, chaubok nagwutteáe chikohtáe sephausuonk, ne noh wadchiik meetsue sephausuonk kah wuttattamóe sephuasuonk.
29.17 Kah ut nahohtôe kesukodtut, nabo neesuog oxenog, wushkoshimwog wutch herdut, neesuog ramsog, nabo yauog nekodtum8k nomposhimwe lambsog, pannuppeyeuutcheg.
29.18 K[à]h nish$noh wadchiikish meetsue sephausuongash kah wuttattamóe sephausuongash, wutche oxenog, kah wutche ramsog, k[a/á]h wutche lambsog, ne adtahséhettit, neanusséhettit.
29.19 Kah pasuk nomposhimwe goats wutch kenugke goatsog, wutch mátcheseáe sephausuonk, chabok nagwutteáe sephausuonk kah nish$noh wadchiikish meetsue mga8ongash, kah wuttattamóe sephausuongash.
29.20 Kah nishikquinogkodtut, nabo nequttu8og oxenog, neesuog ramsog, nabo yau8og ne kodtum8k lambsog, pannuppeyeuutcheg.
29.21 Kah nish$noh wadchiikish meetsue mag8ongash kah wuttattamóe mag8ongash, wutche oxenog, wutche ramsog, kah wutche lambsog, ne adtahs8hettit, ne anussehettit.
29.22 Kah pasuk nomposhimwe goat wutch matcheseáe sephausuonk, chabok nagwutteae chikohtáe sephausuonk, kah ne noh wadchiik meetsue mag8onk kah wuttattamóe mag8onk.
29.23 Kah ut yauquinogkodtut, piogqussuog oxenog neesuog ramsog, nabo yau8og ne kodtum8k nomposhimwe lambsog, pannuppeyeuutcheg.
29.24 Nish$noh wadchiikish meetsue sephausuongash kah wuttattamóe sephausuongash, wutche oxenog, wutche ramsog, kah wutche lambsog, ne adtahséhettit neanussehettit.
29.25 Kah pásuk nomposhimwe goat wutch matcheseae sephausuonk, chabok nagwutteae chikohtae sephausuonk, ne noh wadchiik meetsue sephausuonk kah wuttattamóe sephausuonk.
29.26 Kah ut napanna tahshikquinogkodtut, pasuk8gun tahsuog oxenog, neesuog ramsog, kah nabo yau8og ne kodtum8k lambsog, pannuppeyeuutcheg.
29.27 Kah nish$noh wadchiikish meetsue sephausuongash, kah wuttattamoe sephausuongash, wutche oxinog, káh wutche rámsog, kah wutche Lambsog, ne adtahsehettit, ne anussehettit.
29.28 Kah pasuk nomposhimwe goát wutch matcheseae sephausuonk, chabok nagwutteae chikohtae sephausuonk kah ne noh wadchiik meetsue sephausuōk wuttattamoe mag8onk.
29.29 Kah ut nequtta tahshikquinukodtut, shwosuk tahsuog oxinog, neesuog ramsog nabo yau8og ne kodtum8k nomposhimwe lambsog, pannuppeyeuutcheg.
29.30 Kah nish$noh wadchiikish meetsue sephausuongash, kah wuttattamoe sephausuongàsh wutche oxinog, wutche ramsog, kah wutche Lambsog, ne adtahsehettit ne anussehettit.
29.31 Kah pasuk nomposhimwe goat wutche matcheseàe sephausuonk chabok nagwutteae chikohtae sephausuonk, ne noh wadchiik meetsue sephausuonk kah wuttattamoe sephausuonk.
29.32 Kah ut nesausuk tahshikquinukok nésausuk tahsuog oxinog, neesuok ramsog, nabo yau8og ne kodtum8k nomposhimwe Lambsog, pannuppeyeuutcheg.
29.33 Kah nish$noh wadchiikish metsue sephausuongash kah wuttattamoe sephausuongash, wutche oxinog, wutche ramsog, kah wutché lambsog, ne adtahsehettit, neanussehettit.
29.34 Kah pasuk nomposhimwe goat wutch matcheseáe sephausuonk, chabok nagwutteae chikohtae sephausuonk, kah ne noh wadchiik meetsuonk sephausuonk, k[á]h wuttattamoe sephausuonk.
29.35 Ut nishwosuk tahshikquinogkodtut, pish k8neetupanatamwe moem8, matta pish kutusseum8 wutchiyeuyeu anakausuonk.
29.36 Kah pish kummagumw8 chikohtae mag8onk, n8taé sephausuonk weetemungquok en Jehovah$ut, pasuk ox, pasuk ram, nesausuk tahsuog ne kodtum8k nomposhimwe lambsog, pannuppeyeuutcheg.
29.37 Nish$noh wadchiikish méetsue sephausuongahs, kah wuttattamoe sephausuongash wutche oxinog, wutche ramsog, kah wutche Lambsog neadtahsehettit, neanussehettit.
29.38 Kah pasuk nomposhimwe goat wutch matchéseae sephausuonk chaubok nagwutteae chikohtae sephausuonk, kah ne wadchiik meetsue sephausuonk, kah wuttattamóe sephausuonk.
29.39 Yeush pish kittinheonaoash Jehovah, ut k8néetupanatamwe mishadtupp8ongan8out, chabokish kukquoshauongan8oash kah kuttenantamwé sephausuongahs wutch kutchikohtae sephausuongash kah wutch kummeetsue sephausuongan8oash, kah wutch k8tattamoe sephausuongash kah wutch k8nohteae sephausuongan8óash.
29.40 Kah Moses ken8nàu wunnaumonuh Israel neaunag wame Jehovah anan8nomp Mosesoh.
30.1 KAh Moses ken8nau wabuhkuk8ñutcheh ut chippan8onganit, papaume wunnaumonuh Israel, n8wau, yeu Jehovah anann8teamit.
30.2 Wosketomp quoshauwae quoshomont Jehovah, asuh chadchekeyeuwae chadchekeyeuadt, keneepinont ukketeahogkôunuh: matta pish pohquenum8 ukkutt8onk, pish usseu neane wamé sohweem8uk wutch wutt8nut.
30.3 Kah mittamwossis quoshauwae qushomont Jehovah, kah keneepinont wuhhogkuh nashpe keneepsuonk, ut weekit 8shoh, ut wunnunksquainneat:
30.4 Kah 8shoh n8tamunit ukquoshauwaonk kah ukkeneepsuonk, ne nashpe keneepenont ukketeahogkôunoh, kah 8shoh mat ken8nuk8k, neit wame ukquashómuwaongash pish menúhkohtaash, kah nishnoh keneepsuonk uttoh adt keneepinont ukketeahogkôunoh, pish menuhkohtaash.
30.5 Qut 8shoh mat tapeneamuneg ne kesukok n8tog, matta pasuk ukquoshauaonk, asuh ukkeneepissuongash, nish nashpe keneepinoncheh ukketeahogkóunoh, pish memenuhkohkohtan8ash: kah Jehovah pish ummonaneteae ahquontamau, newutche 8shoh matta wuttapeneamunk8un.
30.6 Kah 8wessukiis, kah quoshoadt asuh ket8kontog nashpe wussisset8nash, uttoh adt keneepenomp ukketeahogkôunoh.
30.7 Kah wessukeh n8tu[n]kqut, kah mat ken8nunk ne kesukok n8tog, neit ukquoshauaongash pish menuhkohtaash, kah ukkeneepsuongash nish nashpe keneepinoncheh ukketeahogkôunuh pish menuhkohtaash.
30.8 Qut wessukeh ne kesukoh n8tunkqut, matta tapeneamauunk, neit pish monteagqunnehteaou ukquoshauaonk ne appehtunkqut, kah wussissitt8ne ukkutt8wóngash nish nashpe keneepenoncheh ukketeahgokôunuh, kah Jehovah pish ummonaneteae ahquontamauoh.
30.9 Qut ukquoshauwaonk sekousq, kah noh pagkenit, uttóh adt keneepenont ukketeahogkôunoh, pish ummenuhkappehtunkqun.
30.10 Kah quoshauadt ut wessukeh wekit, kah keneepenont ukketeahogkôunoh nashpe chadchekeyeuwaonk.
30.11  Kah wessukeh n8tunkqut, kah mat ken8nuk8k, & matta mat tapeneamauunk, neit wame ukquoshauwaongash pish menuhkohtaash, kah nish$noh keneepissuonk ne nashpe keneépinont ukketeahogkôunoh, pish menuhkohteau.
30.12 Qut wessukeh papáne monteagqunnéhteauúnneg, ne kesukok n8tog, uttoh áne sohham8m8uk wutch wussisset8nit, [;]papaume ukquoshauaongash, asuh papaume ukketeahogkóune kéneepsuonk, matta pish menuhkohtan8, wessukeh monteagwunnehteo8g, kah Jehovah pish ummonaneteae ahquontamauoh.
30.13 Nish$noh quoshaumuwaonk kah nish$noh kenepsue chadchekeyeuwaonk onkapunnanónat ukketeahogkôunoh, wessukeh woh ummenuhkehteauunin, kah wessukeh woh mo wutteagwunehteaun.
30.14 Qut wessukeh m8hche matta ken8nuk8gk asekesukokish, neit menehketeau wame ukquoshaumuwaongash, kah wame ukkenepissuongash nish apehtunkqutch[i]sh; nish ummenuhkehteauunash, newutche matta ukken8nuh ne kesukok n8tauont.
30.15 Qut noh pannuppe monteag wunehteog, mahche nish n8tog, neit noh pish tahshinum ummatcheseonk.
30.16 Yeush kuhk8waongash, nish Jehovah anann8noncheh Mosesoh, nashaue wosketomp kah ummittamwussoh, nashaue wut8shimau, kah wuttaunoh, nunksquainit, ut 8shoh weekit.
31.1 KAh Jehovah ken8nau Mosesoh, n8wau,
31.2 An8tau Midianitsog wutan8taongan8 wunnaumonuh Israel, ne mahche nag*, neit pish kummukinem en kummissinninnútu.
31.3 Kah Moses ken8nau missinninnúh n8wau, kenauwámun8k nawhutch wosketompaog wutch kenugke kenaau, en ayeuwuttinneat, kah ayeuwuhkontamwehettich Midian, kah ussek wutann8tauonk Jehovah ut Midian.
31.4 Nequt mattannunk, nequt muttannunk, wutch wame wutchippan8ongan8wóut Israel, pish kummoncheahéoog en ayeuwuttinneat.
31.5 Nene wuttinne moeneau wutch ummuttannonganog kussúunneaóut Israel, nequt muttannung wutch pasuk chippan8onk, nabo neese muttannunkanog kussuog kenauwameog wutche ayeuwuttuonk.
31.6 Kah Moses nah ummoncheaheuh, nequt muttannunk wutch pasuk chippan8onk, en ayeuwuttinneat: nag kah Phineas wunnaumonuh Eleazar sephausuaen, en ayeuwuttinneat, kah wunneetupanatawe auwohteaongash, kah wame quoshweongane monopuhpequonash wunnutcheganit.
31.7 Kah ayeuwuttamwog Midian, neanann8nont Jehovah Mosesoh, kah nushaog nish$noh nompaussoh.
31.8 Kah nushaog Midiane ketahs8tamwoh, chabesitcheg onkatogig neg noshomukeg, Evi, kah Rekem, kah Zur, kah Hur, kah Reba, napanna tahsuog Midiane tahs8tamwog, kah Balaam wonk wunnaumonuh Beor wunnushóuh nashpe togkodteg.
31.9 Kah wunnaumonuh Israel missinohteaog Midiane mittamwussissoh kah peissesumóuh, kah nemunnumwog sequttahhamwe neetasu, kah wame uffloksum8óoh, kah wame maumachiyeuwóash.
31.10 Kah chikohsumwog wame keit8tanash, ut ne wadohkehettit, kah wonkon8s8ash nashpe n8tau.
31.11 Kah nemunnumwog wame sequttahham8ongash, kah wame wosketompae kah neetasue sequttahham8onk.
31.12 Kah pas8áog missinoh, kah sequttahham8onk, kah tohqu[n]num8onk en Mosesut, kah en Eleazarut sephausuen, kah en ummukkinneaongan8óut wunnaumonuh Israel, en tuppuksinn8onganit, en Moabe mukoshquttaut, nish kishke Jordan kishke Jericho.
31.13 Kah Moses kah Eleazar sephausuaen, kah wame mukkinneonganit sontimóog, sohhamwog wunnogskauónaóut ut poquodchit tuppuksinn8wonganit.
31.14 Kah Moses musquanumau ayeuhteáe aninnohsuéneuh, muttannongane mummugquompuh, & nequt pasuk8e mummugquompuh, neg wagig ayeuwuttinneat.
31.15 Kah Moses nah wuttinuh, kukketeahomw8 wame mittamwussissog?
31.16 Kusseh, yeug matcheseáheáog wunnaumonuh Israel, nashpe ukken8s8waonk Balaam, ayeuhkonittue Jehovah, ut wuttinniyeuonganit Peor, kah na mo wesaushaonk kenugke ummukkinneonganit Jehovah.
31.17 Newutche nushok nish$noh nompaas, kenugke peissesit, kah nushok nish$noh mittumwossis noh wahheont wosketompuh, neesissinunat wosketomp.
31.18 Qut wame mukkiésog kenugke muttamwossisut, neg matta wahteau8gig neesinn8onk wosketomp, neg pomantamwahheuk.
31.19 Kah kenaau tuppuksin8k poquadchit tuppuksinn8onganit, nesausuk tahshikquinne, howan nashont keteahogkóunoh, kah howan masunont nashomukeh, pahkheuk kuhhogkaóog, kah kummissinnom8óog, nishikquinne, kah nesausuk tahshikquinne.
31.20 Kah pahketea8k nish$noh hogk8onk, kah nish$noh hohk8nie auwohteaonk, kah nish$noh goatse weshagkane anakausuonk, kah nish$noh mehtugque auwohteaonk.
31.21 Kah Eleazar sephausuen unnau kenauwameéneuh, neh ayonitcheh ayeuwuttinneat, yeu naumatue kuhk8waonk, ne anann8nont Jehovah Mosesoh.
31.22 Webe gold, kah silver, wompuhshog, m8óhshog, mohmuttahtag, kah lead.
31.23 Nish$noh teag paunupwushóm8ug n8taut, pish kuppannupwusháhtineau n8taut, kah pish pohki, qut pish pahketeausu nashpe chippunnumóe nippe, kah nish$noh teag matta pannupwushómun8g n8taut, pish kuppanupwushátineau nippeit.
31.24 Kah pish ukkutshittomw8 kuthogk8un8oash ut nesausuk tahshikquinogkodtut, kah pish kuppahkesimw8, kah ne mahche nnag kuppetutteamw8 tuppuksinn8onganit.
31.25 Kah Jehováh ken8nau Mosesoh, n8wau,
31.26 Ohkem8k tohqunogig neg masunomukuppanneg, missinninnuog, kah puppinashimwog, ken kah Eleazar sephausuaen, kah kehcheu wut8shinneunk ut mukkinneonganit.
31.27 Kah neese chippinn8k neg tohqunomukeg, nashaue nag ayeuwuhteacheg, neg sohhogig ayeuuhkonat, kah nashaue wame mukkinneonk.
31.28 Kah chippinnum8k ompeteaonk en Jehovah$ut, wutch ayeuuhteaenuut, neg sohhogig ayeuuhkonat; pasuk keteahogkou wutch napanna tahshe pasuk88og, wutch missinninnuog, kah wutch k8washinog kah wutch assesog, kah wutch sheepsog.
31.29 Nemunnumok wutch wutchippiyeum8out, kah aninnumau Eleazar sephausuaen wutche tahshinnumwe mag8onk en Jehovah$ut.
31.30 Kah wutch wutchippiyeum8out Israel wunnaumonat, pish kenumun nequt chippissuog wutch napanna tahshinchagkodtut, wutch missinninnuog, wutch k8washinog, wutch assesog, kah wutch floksut, wame nish$noh wuttinussinneau puppinashimwog, kah neh aninnuau Lévitsog, neg nanawehteungig tabernakle ummeechumehkausuwaonk Jehovah.
31.31 Kah Moses kah Eleazar sephausuaen wutusseneau nean ann8nont Jehovah Mosesoh.
31.32 Kah sequetaham8ongash, nish ashqshũkish tohqunnumukish, nish ayeuteaenuog tohqunnumohettiche, mo nequtta tahshe pasuk8emuttannunkanogkussuog & nesausuk tahshinchage muttannunganog kussuog, kah napanna tahshe muttannunkanog kussuog shepsog.
31.33 Kah nesausuk tahshinchage muttannonganog kussuog k8washinog.
31.34 Kah nequtta tahshinchag, kah nequt muttannonganog kussuog assesog,
31.35 Kah nishwinchage, kah néese muttannonganog kussuog missinninnuog neg wame mittamwussissog matta waheunkig wosketompuh ut neesinat.
31.36 kah ne pohshe wutchippiyeum8 neg sohhógig ayeuuhkonat mó unnogkemóog nishwe pasuk8e muttannonkanog kussuog, kah nishwinchage kah nesausuk tahshe muttannonganog kussuog, kah napanna tahshe.
31.37 Kah Jehovah shepse ompwunnáonk, nequtta tahshe pasuk8, kah nesausuk tahshinchag, kah napanna.
31.38 Kah kowashineog nishwinchag kah nequtta tahshe muttannonganogkussuog, nag noh wutch Jehovah ompwunnáonk nesausuk tahshinchag kah nees.
31.39 Kah assesog shwinchage muttannonganogkussuog, kah napanna tahshe pasuk88og, neg noh wutch Jehovah ompwunnaonk nequttá tahshinchag kah ne pasuk.
31.40 Kah missinninnuog nabo nequtta tahshe muttannunk, neg noh wutch Jehovah ompwunnaonk, shwinchag kussuog missinninnuog kah neesuog.
31.41 Kah Moses aninnumauau ompwuhteaonk tahshinumwe mag8onk Jehovah, en Eleazarut sephausuenuut, neanann8nont Jehovah Mosesoh.
31.42 Kah wutch chippiyeum8out wunnaumonuh Israel, né Moses chachaubenumpoh wutch ayeuuhteaenuut.
31.43 Onk wutchippiyeum mukkinneonk, mo nishwudt pasuk8e muttannunkanog kussuog kah nishwinchage muttannunkanog kussuog kah nesausuk táhshe muttannunganog kussuog, kah napanna tahshe pasuk88og shepsog.
31.44 Kah shwinchag kah nequtt[a] tahshe muttannunganog kussuog k8wahshinog.
31.45 Kah shwinchage muttannonganog kussuog assesog, kah napanna tahshe pasuk88og.
31.46 Kah nabo nequtta tahshe muttannonganogkussuog missinninnuog.
31.47 Wutch chippiyeum8out wunnaumonuh Israel, Moses neemunau nequtchippissuoh napann[a] táhshinchág kussuog, misinninneuh kah puppinashim, kah nah wuttinnumauonuh Levitsoh, neg nanawehteunkig Tabernakle ummeechumuhkausuwaonk Jehovah, ne ann8nont Jehovah Mosesoh.
31.48 Kah aninnohsuénuog neg nanawunoncheg muttannunganog kussuoh ut ayeuwuttinneat, mattannongane kussue mummugquompaog, pas8sukauwaog Moses.
31.49 Kah unnaog Mosesoh, kuttininneumog mahche nutogkemounnonog ayeuhteacheg neg agwe ut nunnutcheganunonut, kah wanne quenauwussuh pasuk.
31.50 Newaj paudtauoh sephamauaonk Jehovah nish$noh wuttinne togqunnumun, golde nompak8unash sasasugkinitteum8ugish kah kehtippetenapeash, pehtehhennitchabbeash, kah sagkussouh8unash, kah Tabletsash ayimunat aunnauwadtuonk wutche keteahogkônunonog ut anaquabit Jehovah.
31.51 Kah Moses & Eleazar sephausuaen, wunnemunnumauouh gold, wame wussukwhosue nompakouanash.
31.52 Kah wame sephausue gold, nish sephamauahetticheh Jehovah nashpe muttanongane mugquompaog, kah nequt pasuk8e muttannonganogkodtash sheklsash, kah nesausuk tahshe pasuk88ash, kah napanna tahshinchagkodtash.
31.53 Newutche àyeuhteaog, togqunnumhetticheh nish$noh pasuk wutche wuhhogkuh[.]
31.54 Kah Moses kah Eleazar séphausuaen nemunnumauwaog ukgoldum8 muttannongane mugquompaog kah nequt pasuk8é mugquompuh, kah nag uppaudtauunau, en mukkinneae Tabernakleut wutche mehquontam8ongan8 wunnaumonuh Israel ut anaquabit Jehovah.
32.1 NAno wunnaumonuh Reuben, kah wunnaumonuh Gad m8chekodchanaog neetassu, kah namohettit ohke Jazar, kah ohke Gillead, kah kusseh, ne ayeuonk tapeneunkquot wutche neetasuog.
32.2 Wunneechanuh Gad, kah wunneechanuh Reuben, peyaog kah ken8naog Moses kah Eleazar sephausuaen, kah mukkinneae sontimóog, n8waog,
32.3 A[r]aroth kah Dibon, kah Jazer, kah Nimrah, kah Heshbon kah Eléaleh kah Sheban kah Nebo kah Beon.
32.4 Wutohtimoin, ne Jehovah togkodtog anaquohtag Israelle mukkinneonk, yeu ohke tapeneunkquot wutche netasuog, kah kittinneumog n8neetasseum8min.
32.5 Newutche n8waog namehteauog kitteamonteanittuonk ut anaquabean, yeu ohke aninnumauunach kittinneumog wutch ahtóonk, kah ahque qushkodteasinan Jordan.
32.6 Kah Moses unnau wunnaumonuh Gad, kah wunnaumonuh Reuben, sun pish kematt8wóog ayeuhteáog, kah kenaau sun yeu pish kutapineau?
32.7 Kah tohwutch pohquenumóg wuttahh8oash wunnaumonuh Israel, wutch qushkogkonat en ohkit ne Jehovah anumauont?
32.8 Yeu wutusseneauop k8sh8óg, ann8nog wutch Kadesh$Barnea, kuhkinneamunat ohke.
32.9 Newutche kohkukquehettit en Eshkolle 8nôuhkôiyeuut, kah naumhettit ohke, pokshadtauopanneg wuttahh8oash wunnaumonuh Israel, matta woh wuttonaóut ohke ne Jehovah anumauont.
32.10 Kah ummusquanittam8onk Jehovah nashqunop neit wadchit, kah chadchekeyeuau n8wau.
32.11 Wunnamuhkut, wanne howáe wosketomp noh sohhogkup wutch Egypt, wutch neesneechage kodtumwohkomunat & pumme, pish naum8 ohke ne chadchekeimogkup Abraham, kah Isaak, kah Jakob, newutche matta mamusse nutasukunk8og.
32.12 Webe Kalem wunnaumonuh Jephunneh ukkenazit, kah Joshua wunnaumonuh Nun, newutche mamusse asuhkauópanneg Jehovah.
32.13 Kah ummusquanittam8onk Jehovah nashqunau ayeuuhkone Israel, kah uppomusháheuh ut touohkomuk yauunchage kodtumwae, noh pajeh wame pometuonk ne matchesem8uk ut anaquabit Jehovah nukkomwém8uk.
32.14 Kah kusseh, kenaau kenompekompaéhtauómw8 k8shuóg, k8chetimw8 matcheseaenúut, nano misheteauunat ummusquanittam8onk Jehovah ayeuuhkone Israel
32.15 Newutche nukkonóg wutch asuhkauónat, noh pish wonk wunnukonuh ut touohkomuk, kah kenaau pish wutch paguanóog wame yeug missinninnúog.
32.16 Kah nag uppas8sukauóuh kah n8waog, nutayimumun yeu shepse chippenneutunkash wutche nunnetasseumunónog, kah otanash wutche nummukkiésumunónog.
32.17 Qut nenawun pish nukkenauwamee negonuhkauomun wunnaumonuh Israel, nô pajeh pas8ogkut wutayeuongan8óut: kah nummukkiesumunónog pish ayeuog qussukquaneutausue 8tanahtu, newutche wadohkitcheg ne ohkeit.
32.18 Matta nukqushk8mun en nekinónut, [ut] nô pajeh wunnaumonuh Israel ohtunk nish$noh pasuk wutohtóonk.
32.19 Newutche matta n8weeche ohtomóunónog ongkoue Jordan, asuh ongkoue: newutche nutohtaonganun wutush pogkishin Jordan wutchepwoáyeu.
32.20 Kah Moses nah wuttinuh yeu usséog, kenauwameáe ayeuhteáe moncheóg anaquabit Jehovah.
32.21 Kah tohneit kenaau kenauwamée qushkodteaóg en Jordan, ut anaquabit Jehovah, nô pajeh wussohh8hkauónat wame ummatwomoh wutch anaquabit.
32.22 Kah ohke sohkomunat anaquabit Jehovah: neit ompetak pish kukqushkemw8, kah matta pish k8matcheseunkaneúmw8 ut anaquabit Jehovah, ut anaquabhettit Israel, kah yeu ohke pish k8tohtoonganinneau ut anaquabit Jehovah.
32.23 Qut ne matta usseóg, kusseh, kummatcheneheomw8 Jehovah, kah pahke wahteau8k kummatcheseongan8 kummishko[n]kumw8.
32.24 Ayim8k keitotanash wutch kummukkiésum8óog, kah chippinneutunkash wutch kutshepsumouh, kah ussek neane wutch sohham8m8 wutch kutt8n8óut.
32.25 Kah wunnaumonuh Gad, kah wunnaumonuh Reuben ken8naog Mosesoh, n8waog, kittinneumog nutussenan neanann8teamwit nussontimómun.
32.26 Nummukkiyeumunónog, nummittamwussinnónog, nuffloksumunónog, kah wame nunnetasúmunónog, na pish wutappineau Gileade otannehtu.
32.27 Qut kittinneumog pish nuppaumushaumun, nish$noh wosketomp kenauwamée wutch ayeuwuttuonk, ayeuuhkonat ut anaquabit Jehovah, ne an8wadt nussontimomun.
32.28 Nemehkuh papaume nag, Moses ann8nau Eleazeroh sephausuenéuh, kah Joshua wunnaumonuh Nun, kah kehche wut8shinneunk ut chippan8ongan8óut ut wunnaumonat Israel.
32.29 Kah Moses nah wuttinuh, wunnaumonuh Gad, kah wunnaumonuh Reuben, weeche paumushómukquean Jordan, nish$noh wosketomp kenauwamée wutche ayeuwuttuonk anaquabit Jehovah, kah ohke sohkomuk ut anaquabeóg, neit pish kittinnumauóog ohke Gilead wutche ohtóonk.
32.30 Qut matta kenauwamée weeche paumush[ó]muk8an, neit pish ahtóog ohtóonk ut kenugke kenaau ohkeit Kanaan.
32.31 Kah wunnaumonuh Gad, kah wunnaumonuh Reuben, namp8hamwog n8waog, ne ánont Jehovah kittinneumoh, ne nutussenan.
32.32 Pish nukkenauwamée pannupwushaumun anaquabit Jehovah en ohkit Kanaan onk woh n8tihéinnean ohtóonk wutúhshin Jordan.
32.33 Kah Moses nah wuttinnumauoh, wunnaumonuh Gad, kah wunnaumonuh Reuben, kah paushe wutchippan8onk Manasses, wunnaumonuh Joseph, ukketass8tamóonk Sihon, Ammoritse ketass8t, kah ukketass8tamóonk Og Bashane ketass8t, ohke kah nish otanash, kah sussippóyeash, otanash waéenu wutohtimóneat.
32.34 Kah wunnaumonuh Gad wekitteaog ut Dibon, kah Ataroth, kah Aroer.
32.35 Kah Atroth, Shophan, kah Jaazer kah Jogbehah.
32.36 Kah Bethnimrah, kah Bethharan, pummeneutáusue kihtotanash: kah shepse chippinneutunkash.
32.37 Kah wunnaumonuh Reuben, wekitteaog ut Heshbon, kah Elealeh, kah Kirjathaim.
32.38 Kah Nebo, kah Baal-meon, (8wesuongan8oash ôs8wunumuk) kah Shibmah, kah uppenowe hettamunáoash otanash nish ayimóhetticheh.
32.39 Kah wunnaumonuh Machir wunnaumonuh Manasses auog Gilead, kah wussohkomunneau, kah sohh8hkauaog Amoritsoh neg wadohteupanneg:
32.40 Kah Moses aninnumau Machiroh wunnaumonuh Manasseh Gilead; & nah 8tohkin.
32.41 Kah Jair wunnaumonuh Manasseh, auog kah sohkomwog otanamesash, kah wuttissowetamunaoash Havoh$Jair.
32.42 Káh Nobah au sohkom Kenath, kah otanamesash, kah wutussowetamun Nobah, ne as8wetamuk.
33.1 YEush uppomushaongash wunnaumonuh Israel, neg sohhogig wutch ohkit Egypt nashpe ukkenauwameongán8óash, ut agwe wunnutcheganit Moses kah Aaron.
33.2 Kah Móses wussukhum wussohham8ongan8oash, neaunag uppomushaongan8oash nashpe wuttinn8waonk Jehovah: kah yeush uppomushaongan8oash neaunag wussohhám8ongan8oash.
33.3 Kah nag 8mwog Rameses, ut negonne nepâuzahut, ut nabo napanna wutteashikqunhomunat negonne nepáuz: mohtompog mahche paumuk[a]ádtuonk, wunnaumonuh Israel sohhamwog nashpe qunuhqui menutcheg, ut anaquabhettit wamé Egyptiansog.
33.4 (Newutche Egyptiansog poseki[naog] wame mohtomegitteom8uh, neh Jehovah togkomoncheh ut kenugke nagoh: kah wonk ut ummanitt8m8out Jehovah wutussen wussittum8onk.)
33.5 Kah wunnaumonuh Israel ontsapinneau wutch Rameses, kah tuppuksinwog ut Sukkoth.
33.6 K[à]h ontsapuog wutch Sukkonth & tuppuksinwog ut Etham, ne kishke tóuohkomuk.
33.7 Kah ontsappuog wutch Etham, kah wonk nag qushkeog en Pihahiroth, ne anaquohtag Baal$Zephon,kah tuppuksinwog anaquohtag Migdol.
33.8 Kah ontsapuog wutch anaquohtag Pihahiroth, kah paunupshaog nôeu kehtattannit, en touohkomukqut, kah nishikquinushaóg ut Ethame touohkomukqut, kah tuppuksinwog ut Marah.
33.9 Kah ontsapuog wutch Marah, kah peyaog Elim: kah ut Elim ná nabo neesinash tohkekomuash, kah nequtta tahshinchag kah piogquodtash palme metugquash, & ná tuppuksinwog.
33.10 Kah ontsapuog wutch Elim, kah tuppuksinwog kishke msqui ketahhannit.
33.11 Kah onts[a]puo[n]g wutch msqui kehtahhànnit, kah tuppuskinwog ut sine touohkomuk.
33.12 Kah moncheog wutch Sine touohkomuk, kah tuppuksinwog ut Dophkah.
33.13 Kah 8mwog Dophkah, kah tuppuksinwog ut Alush.
33.14 Kah 8mwog wutch Alush, kah tuppuksinwog ut Rephidim, na matta nippeno wutch missinninnuog 8tattamunaout.
33.15 Kah 8mwog Rephidim, kah tuppuksinwog ut Sinai touohkomukqut.
33.16 Kah ontsapuog wutch touohkomuk Sinái, kah tuppuksinwog ut Kibroth-Hattaavah.
33.17 Kah 8mwog Kibroth$Háttaavah, kah tuppuksinwog ut Hazeroth.
33.18 Kah 8mwog Hazeroth, kah tuppuksinwog ut Rithmah.
33.19 Kah 8mwog Rithmah, kah tuppuksinwog ut Rimmon$Pares.
33.20 Kah 8mwog Rimmon$Pares, kah tuppuksinwog Libnah.
33.21 Kah 8mwog Libnah, kah tuppuksinwog ut Rissah.
33.22 Kah 8mwog Rissah kah tuppuksinwog ut Kehelathah.
33.23 Kah 8mwog Kehelathah, kah tuppuskinwog ut wadchuut Shapher.
33.24 Kah 8mwog wadchuut Shapher, kah tuppuksinwog ut Haradah.
33.25 Kah 8mwog Haradah, kah tuppuksinwog ut Makheloth.
33.26 Kah 8mwog Makheloth kah tuppuksinwog ut Tahath.
33.27 Kah 8mwog Tahath, & tuppiksinwog ut Tarah.
33.28 Káh 8mwog Tarah, kah tuppuksinwog ut Mitchkah.
33.29 Kah monche[o]g wutch Mitchkah, kah tuppuksinwog ut Moseroth.
33.30 Kah 8mwog Hashmonah, kah tuppuksinwog ut Moseroth.
33.31 Kah 8mwog Moseroth, kah tuppuksinwog ut Bene-Jaakan.
33.32 Kah 8mwog Bene-Jaak[à]n, kah tuppuksinwog ut Hor-hagidgad.
33.33 Kah 8mwog Hor-hagidgad, kah tuppuksinwog ut Jotbathah.
33.34 Kah 8mwog Jotbathah, kah tuppuksinwog ut Ebronáh.
33.35 Kah 8mwog Ebronah, kah tuppuksinwog ut Ezion-Gaber.
33.36 Kah 8mwog Ezion-Gaber, kah tuppuksinwog ut touohkomukqut Zin, ne Kadesh.
33.37 Kah 8mwog Kadesh, kah tuppuksinwog wadchuut Hor, kishke wutohkit Edom.
33.38 Kah Aaron sephausuaen ogquodchuau en wadchuut Hor, wutch nean8wad Jehovah, kah na wuttit nuppun, yauunchage kodtumwáe, mahche wunnaumonuh Israel sohhogkuppaneg ohkit Egypt, negonne kesukok napanna adtahs8it nepauz.
33.39 Kah Aaron mo nequt pasuk8e kodtumwohkom, kah neesneechag kah nish, ne napuk ut wadchuut Hor.
33.40 Kah ketass8t Arad uk-Kanaanite (noh wadohteup Sowaniyeu, ut ohkeit Kanaan) n8tam peyaongan8 wunnaumonuh Israel.
33.41 Kah 8mwog wadchuut Hor, kah tuppuksinwog ut Zalmonah.
33.42 Kah 8mwog Zalmonah, kah tuppuksinwog ut Punon.
33.43 Kah 8mwog Punon, kah tuppuksinwog ut Oboth.
33.44 Kah 8mwog Oboth, kah tuppuksinwog ut Ije-Abarim, kishke Moáb.
33.45 Kah 8mwog Ijim, kah tuppuksinwog ut Dibon-Gad.
33.46 Kah 8mwog Dibon-Gad, kah tuppuksinwog ut Almon-Diblathaim.
33.47 Kah 8mwog Almon-Diblathaim, kah tuppuksinwog ut wadchuwehtu Abarim anaquohtag Nebo.
33.48 Kah 8mwog wadchuuttu Abarim, kah tuppuksinwog ut mukoshqutahtu Moab, kishke Jordan, kah Jericho.
33.49 Kah tuppuksinwog kishke Jordan wutch Beth-Jeshimoth nô pajeh Abel-Shittim ut mukoshqutahtu Moab.
33.50 Kah Jehovah ken8nau Mosesoh, ut mukoshqutahtu Moab kishke Jordan kah Jericho, n8wau,
33.51 Ken8s wunnaumonuh Israel, kah nag us; qushkodteaóg Jordan ut ohkit Kanaan.
33.52 Neit pish wame kutama8hkauomw8 ne wadohkutcheg ohke, wutch anaquabe[ó]g, kah pish wame kuppaguanomw8 wuttiñeukontunkan8uh, kah wame sabpásumwe nunneukontunkanog, kah papaquanne ken8kanumw8 wame ukqunnunkquiyeum8oash.
33.53 Kah pish kutáwushitteomw8 ohke, kah na pish k8tohkinneau: newutche ne kittinnumauunneau ohke, k8tohkinneaóut.
33.54 Kah pish kutchadchaubenumw8 ohke nashpé tanohtoadtuonk, wutche wutáhtauunaout kenugke kutteateashiyeuongan8out, kah monahettit, pish kumm8cheke aninnumauóog, kah ogguhshettit pish kut$ogguhse ohtóonk aninnumauóog, nish$noh wosketomp pish ayeu uttoh pagshik wuttittanohtóadtuonk, neaunag, wutchippan8e wutteáteashiyeuongan8oash pish kutâhtauuneau.
33.55 Qut matta sohh8káu8ôg neg noh wadohkitcheg wutch anaquabeóg, neit pish n$nih, yeug ashqshoncheg pish kummishkouutchinumw8 ut kuskesuk8óut, kah pish asinnekôussog ut kussissepóiyeum8ôut, kah nag pish kumm8m8skhik8óog ut ohkit uttoh wadohkeóg,
33.56 Nano, pish n$nih, kuttinhennumw8, nean unnantam[ó]hp nuttinheonnaóut.
34.1 KAh Jehovah ken8nau Mosesoh, n8wau,
34.2 Ann8s wunnaumonuh Israel, kah nag us, peyôóg ohkit Kanaan (yeu ohke ne pagshik kutohtoongan8óut, ohke Kanaan nashpe sussippôe)
34.3 Neit kussowaniyeue sussippóiyeum8, pish wutch Zinne touohkomukqut, na pumme kishke Edome sussippôiyeuash; kah pish kussowaniyeue sussippôiyem8, aongkoue sussippiyeuut salte kehtahhannit wutchepwoiyeu.
34.4 Kah kussussippóiyeum8 pish quttukqshau wutch sowaniyeu, nô pajeh wadchuut Akrabbim, kah pamshau en Zin, k[a]h na pannuppopôsuut pish wutch sowaniyeu, nô pajeh Kadesh$Barnea, kah pish nano kutchituhshau weehque Hazar-addar, kah nano kutchituhshau wehque Azmon.
34.5 Kah sussippôe pish wáeyôhsheau wutch Azmon nô pajeh Egypte sepuut, kah na weehqshik pish keihtoh.
34.6 Kah k8cheksúe sussippôiyeum8óut pish kutahtómw8 mishe keihtoh wutche kussussippôiyeum8óut: yeu pish k8cheksée sussippôiyeum8.
34.7 Kah yeu pish kenanummiyeume sussuppôiyeum8, wutch mishe kehtahhannit, pish kussohtikquóhhamúmw8, wadchu Hor.
34.8 Wutch wadchuut Hor, pish kussohtikquohhamumw8 paudsháit Hamath, kah sohwushait sussippôi pish wehque Zedad.
34.9 Kah sussippói pish nano monchem8 wehque Ziphron, kah sohwusháit pish ut Hazar-Enan: ne pish kenanummiyeume sussippôiyeum8.
34.10 Kah pish kussohtikquohhamumw8 k8chepwôiye sussippóiyeum8, wutch Hazar-Enan wehque Shepham.
34.11 Kah sussippôi pish 8mseum8 wutch Shepham wehque Riblah wutchepwoiyeu Ain; kah sussippôi pish nano 8mseum8, kah pish wehqshin péquane ketahhannit Chinnereth wutchepwoiyeu.
34.12 Kah sussippôi pish 8mseum8 wehque Jordan, kah na sohwusháit pish salte keihtoh: ne pish kutohkeeu kah sussippói ne noh ohtag quinnuppu.
34.13 Kah Moses ann8s wunnaumonuh Israel, n8wau, yeu ohke pish ohtauóg nashpe tanohtóadtuonk, ne Jehovah ann8teamup aninnumauónat pask8gun tahshit chippan8wongash, kah pohshe chippan8wonk.
34.14 Newutche wutcheippan8onk wunnaumonuh Reuben, neaunag wek8ash wut8shineunk, kah wutchippan8onk wunnaumonuh Gad, neaunag wek8ash wut8shinneunk, mahche attumunumwog, kah paushe wutchippan8onk Manasseh attumunumwog wutohtóonk.
34.15 Neese chippan8wog, kah pohshe chippan8onk mahche attumunumwog wutohtóonk wutúshame Jordan kishke Jericho, wutchepwôiyeu, nogque áhhut pashpishont.
34.16 Kah Jehovah ken8nau Mosesoh, n8wau,
34.17 Yeush 8wesuongan8oash wosketompaog neg pish chachaubenumwánshhikqueógig ohke, Eleazar sephausuaen, kah Joshua wunnaumonuh Nun.
34.18 Kah pish keneemunómw8 pasuk sontim wutch nish$noh chippán8wonk chachaubenumunat ohke nashpe ohtoongash.
34.19 Kah yeush 8wesuongash wosketompaog: wutch chippan8onk Judah, Caleb wunnaumonuh Jephunneh.
34.20 Kah wutch wutchippan8onk wunnaumonuh Simeon, Shemuel wunnaumonuh Ammihud.
34.21 Wutch wutchippan8onk Benjamin, Elidad wunnaumonuh Chisson.
34.22 Kah sontim wutch wutchippan8onk wunnaumonuh Dan, Bukki wunnaumonuh Jogli.
34.23 Sontim wutch wunnaumonat Joseph, wutch wutchippan8onk wunnaumonuh Manasseh, Hanniel wunnaumonuh Ephod.
34.24 Kah sontim wutch wutchippan8onk wunnaumonuh Ephraim, Kemuel wunnaumonuh Shiphtam.
34.25 Kah sontim wutch wutchippan8onk wunnaumonuh Zebulon, Elizaphan wunnaumonuh Parnach.
34.26 Kah sontim wutch wutchippan8onk wunnaumonuh Issachar, Paltiel wunnaumonuh Azzan.
34.27 Kah sontim wutch wutchippan8onk Asher, Ahihud wunnaumonuh Shelomi.
34.28 Kah sontim wutch wutchippan8onk wunnaumonuh Naphtali, Pedahel wunnaumonuh Ammihud.
34.29 Yeug nnag neh Jehovah ann8teamupuh chadchaubenonat wutohtóonk wutch wunnaumonuh Israel ut ohkeit Kanaan.
35.1 KAh Jehovah ken8nau Mosesoh ut Moabe mukoshquttaehtu, kishke Jordan kishke Jericho, n8wau,
35.2 Ann8s wunnaumonuh Israel, magunat wutch wutoht8ongan8óut en Levitsut, 8tanash wutohkinneat, kah pish kittinninnumau Levitsog paswohteagish ohteakonash, wutche ohtaash waéenu.
35.3 Kah otanash pish ahtóog ayinneat, kah paswohtagish ohteakonash pish nish wutche wunnetasum8uh, kah wutch wame ummaumachiyeúoash, kah wutch wame wunnetaseumoh.
35.4 Kah otanne paswohtagish ohteakonash, nish pish anumauógish Levitsog, pish wutch otanae pummeneutunkanit, kah ongkoue nequt muttannongane ishquanogkod waéenu.
35.5 Kah pish kukquthumw8 poquadch8tanat wutcheksúeiyeu neese muttannongane ishquanogkod, kah sowaniyeu neese muttannongane ishquanogkod, kah wutcheksúeiyeu neese muttannongane ishquanogkod, kah nannummiyeu neese muttannongane ishquanogkod: kah otan pish nôeu ohteau: yeu pish wutche nagumau, paswohtagish ohteakonash.
35.6 Kah kenugke otanash nish pish anumauadcheh Levitsog, nequtta tahshinash keitotanash pish uspuhh8onganu8ash, nish pish kahtimogish wutch nushehteaen, onk woh na wutusishon: kah en nag pish kukk8tnumauoog yauunchagkodtash keitotanash, kah neesunash.
35.7 Wame otanash nish pish ànumauogish Levitsog, yauunchagkodtash káh shwosuk tahshinash keitotanash? yeush nashpe paswohtagish wutohteakonash.
35.8 Kah keitotanash nish pish mag8ogish, pish wutch wutohtóongan8out wunnaumonuh Israel, wutch nag monacheg, pish kumm8cheke mag, qut wutch nag oggussitche, pish kutogguhse mag, nish$noh pasuk pish mag8 wutch [o]tanehtu, en Levitsut, neaunag wutohtóonk ne ohtunk.
35.9 Kah Jehovah ken8nau Mosesoh, n8wau,
35.10 Ken8s wunnaumonuh Israel, kag nag us qushkodteog Jordan, en ohkit Kanaan.
35.11 Neit pish kukkuhquttumumw8 kitotanash uspuhh8wae otanayeu8ut, onk woh nushehteaen na usishau, noh nashont howane pehcheu.
35.12 Kah nash pish wutch kenaau uspuhh8wae otanash wutch an8tóaen, onk noh nushehteaen woh mo nupp8, nó pajeh wunneepauunneat anaquabhettit mukkinneonk ut wussittum8onganit.
35.13 Kah wutch otanash nish pish mag8ogish nequtta tashinash otanash pish kutusph8aongan8oash.
35.14 Pish kummagumw8 shwinash otanash wutushin Jordan, kah shwinash otanash pish kummagumw8 ut ohkit Kanaan nish pish uspuhh8aongane otanash.
35.15 Yeush nequtta tahshinash otanash pish uspuhhowaonganu8ash, wutch wunnaumonuh Israel kah wutch penuwohteaog, kah noh ne adt pen8wohteaut, onk woh nish$noh pasuk noh nashteadt pehchu, na usishau.
35.16 Kah togkomont nashpe moohshogque auwohteaonk (nupp8ontog) noh nushehteaen: noh nushehteaen pish wunnamuhkut nushau.
35.17 Kah togkomont nashpe qussuk wutch wunnutchéganit, (uttoh woh adt nuppuk) kah nuppuk, noh nushehteaen: nushehteaen pish wunnamuhkut nushau.
35.18 Asuh togkomont nashpe metugque menutchegane auwohteaonk (uttoh woh adt nuppuk) kah nuppuk, noh nushehteaen: nushehteaen pish wunnamuhkut nushau.
35.19 Noh an8tauwanshteunk musqueheonk nagum pish nushau nushehteaenin nagkushkauont pish wunnushuh.
35.20 Qut konnukketahwhont wutch sekeneôadtinneat, asuh askuhwheteae wadtuhkomont, kah nuppuk.
35.21 Asuh mekonittue togkomont nashpe wunnutcheganit, kah nuppuk noh togkomont, pish wunamuhkut nushau, noh nushehteaen: noh an8tauwanshteunk musqueheonk pish nushau nushehteaenuh, nogkushkauont.
35.22 Qut matta sekeneaadtue konnukketahwhonk pehchu, asuh togkomont ne teag, matta askuhwheteae.
35.23 Asuh nashpe qussuk, uttoh adt woh nuppuk matta nauunk, kah togkomont kah nuppinit, kah matta neh matwomegk, asuh mat kodnehik8k.
35.24 Neit mukkinneonk pish wussittum nashaue nushehteaen, kah noh an8tauwanshteunk musqueheonk neaunag yeush wussittum8ongash.
35.25 Kah mukkinneonk pish uppohquohwhunuh nushehteaen, wutch wunnutcheganit noh an8tauwanshteunk musqueheonk, kah mukkinneonk pish ukquehchuwunuh en wutusp8h8wáe otanat, uttoh âshomp, kah na pish wuttaiin, nô pajeh wunnuppinat negoñe sephausuaen, noh sasequenomukup waneetupanatamwe pummee.
35.26 Qut nushehteaen woh toh utt8che peyont poquodche sussippoiyeuut uspuhh8wae ot[a]nat, neashomp.
35.27 Kah noh an8tauwanshteunk musqueheonk nameheont poquodche sussippoiyeuut wutuspuh8w[à]e otanat, kah noh an8tauwanshteunk musqueheunk nushont, noh nushehteaen matta pish nushehteaenú8.
35.28 Newutche woh appeup wutuspuhh8wáe otanat nô pajeh wunnuppinat negonne sephausuaen; qut mahche nuppuk negonne sephausuaen, nushehteaen pish qushkeu en wutohtoongan.
35.29 Nemehkuh yeush pish wussittum8áe kuhk8waonk wutche kenaau, pannuppe kuppometuongan8oash, ut wame kutayeuongan8óut.
35.30 Howan nashont howane, nushehteaen pish nushau nashpe wutt8n8 wauwacheg, qut pasuk wauwaen, matta pish ayuuhkone wauwáunóuh howane nupp8waheonat.
35.31 Nano, matta pish keneemunnum8 taphettuonk, wutche uppomantamóonk nushéhteaen, noh kesukkóattog nuppun, qut pish wunnamuhkut nushau.
35.32 Kah matta pish keneemunnum8 taphettuonk wutche nagum noh asishont wutuspuhh8wae otanat, onk woh wonk qushkeu ayinneat wutohtoonganit, nô pajeh wunnuppunat negonne sephausuaen.
35.33 Nemehkuh matta pish kenishketeau8h ohke uttoh ayeóg: newutch wusqueheonk nishkitteau ohke: kah ohke matta woh uppahketeauun wutch wusqueheunk ne s8ksquohtuhhamut naut, qut webe nashpe 8sqheonk noh s8ksquohtuhhogkup.
35.34 Newutche ahque nishketeau8k ohke uttoh wodohkeyog, uttoh wódohke, newutche nen Jehovah n8weetom wunnaumonuh Israel.
36.1 KAh kehche wut8shinneunk wutteateashiyeuongan8 wunnaumonuh Gilead, wunnaumonuh Machir, wunnaumonuh Manasses, wutch wutteateashiyeuongan8 wunnaumonuh Joseph, pas8tsháog, kah kutt8og ut anaquabit Moses, kah anaquabhettit sontimwog kehche wut8shiñeunk ut wunnaumonat Israel.
36.2 Kah n8waog, Jehovah ann8nau nussontimomunonoh, magunat ohke, wutch ohtoonk, nashpe tanoht[o]odtuonk, en wunnaumonat Israel, kah Jehovah ann8nau nussontimomunonoh, aninumauonat wutohtoonk Zelophehad neemattin, en wuttonit.
36.3 Kah wetauamahettit howae wunnaumonaiinneuh onkatogane chippan8wonkoh wunnaumonuh Israel, neit pish wutahtoongan8 neemunnumun, wutch n8shinónut wutohtaongan8, kah pish ponumun k8tne ohtoonganit ne chippan8onk né adt attumunit: neit pish amaunumun wutch tanohtôadtue kutohtoonganunónut.
36.4 Kah wut-jubilemhettit wunnaumonuh Israel neit pish wutahtoongan8 ponamauóneau ut wutohtoongan8óut ne chippan8onk ne adt attumunit, neit pish wutahtoongan8 amaunumauoneau, wutch wutohtoongan8óut n8shunónog wutchippan8ongan8.
36.5 Kah Moses ann8nau wunnaumonuh Israel, neaunak wuttinn8waonk Jehovah, n8wau, wutchippan8onk wunnaumonuh Joseph wunnomwaog.
36.6 Yeu ne Jehovah ann8teamwit, papaume wuttaunoh Zelophehad, n8wau, wadt8anumahetticheh, qut webe pish weetauomaog wutchippaongan8 8sh8oh.
36.7 Nemehkuh wutohtoonk wunnaumonuh Israel matta pish ontohtano, wutch chippan8onganit, yean chippan8onganit, newutche nishnoh pasuk wunnaumonuh Israel, pish menuhkappu wutohtoonganit 8sh8oh wutchippan8onk.
36.8 Kah nishnoh wuttaunin noh ahtunk ohtóonk, noh toh ut wutchippan8onganit wunnaumonuh Israel, noh pish ummittamwusoh pasuk wutteateashiyeuonganit 8shoh wutchippan8onk, onk woh wunnaumonuh Israel ohtau nishnoh wosketomp wutohtoonk 8shoh.
36.9 Kah matta pish ohtoonk ontohtano wutch chippan8onganit, yean chippan8onganit, qut nishnoh wutchippan8onk wunnaumonuh Israel, pish menuhkappu nehenwonche wutohtoonganit.
36.10 Nean ann8nomp Jehovah Mosesoh, ne wutusseneau wuttaunoh Zelophehad.
36.11 Newutche Mahlah, Tirzah, & Hoglah, kah Milchah, kah Noah, wuttaunoh Zelophehad, weetaumomáog 8shuoh weemat8oh wunnaumonuh.
36.12 Kah nag wetauadteaog wutteateashiyeuongan8óut wunnaumonuh Manasses wunnaumonuh Joseph, kah wutahtoonk ohteau ut wutchippan8onganit 8sh8oh wutteateashiyeuongan8óut.
36.13 Yeush ann8team8ongash, kah wussittum8ongash, anann8teamwutcheh Jehovah nashpe wunnutcheg Moses, en wunnaumonat Israel, ut Moabe mukoshqutahtu, kishke Jordan, uttoh adt Jericho.
